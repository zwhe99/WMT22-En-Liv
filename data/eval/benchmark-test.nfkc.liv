Pǟgiņ vȯnnõ mäd kolēgõn, ēsti, leț ja ka līvõ kīel kontaktõd tuņšlijizõn Lembit Vaban, kis tämpõ sai Lețmō ja Ēstimō Uļļiztažād ministrijd Kīel ovpālka!
Tēriņtõm ūdtõ Ēstimō prezidentõ Alar Karis – kunāgizt Tartu Iļīzskūol rektōrt, kis paldīņ, Ēstimō Rov muzej direktōr vȯlds vȱidab līvõd pierādõkst!
Laimonis Rudzītisõn – Rīgõ līvõd tagāntuļļizõn – 115!
Kū ažā – Līvõ sõv iļļiskūol ja Lōz täm
Līvõ sõviļīzskūolst, mis sugīz 2013. āigasts, sīe irdõksõks um jaggõvõtājizt īti foto Līvõd rāndas tundtõb Lōz tam jūs.
2021. āigast 30. jūlijst 8. ougust sōņõ Kuoštrõgõl vȯļ jõvā kuolmõz Līvõ sõv iļļiskūol, mis tei LI Līvõd institūt īdskubs Tartu Iļīzskūolõks.
Līvõ sõv iļīzskūol āigal sīe jaggõvõtājizt sait kubbõ līvõ kīel prațțijiztõks, opīztõ līvõ kīel, iļ līvõd istōrij, kultūr ja tämpizpǟva, ka iļ līvõd perīz mōarā – Līvõd rāndaks, mis kūoḑõn sīepierāst sai sõv iļīzskūol suggimiz pāikaks.
Jõvā ežmizõst Līvõ sõviļīzskūolst, mis sugīz 2013. āigasts, sīe irdõksõks um jaggõvõtājizt īti foto Līvõd rāndas tundtõb Lōz tam jūs.
Lōz täm um Vaid kilā Lōz kōrand eldõm ja rikūz jemīņ äbku kakš āigastsaddõ.
Lōz kōrands um sindõn ežmi opātõks sōnd līvõd opātiji Nikā Polmaņ (1823), 19. āigastsadā 60. āigastist täs um jellõn Launitz aim – sīe jednikā Aņdrõks Launitz 19. āigastsadās um ilzõ kēratõn līvõd kōzgõnd ja mūd irdõkst, Lōz kōrands um vȯnd alliskūol līvõd lapst pierāst (1923. – 1937. āigast sōņõ).
20. āigastsadā 30. āigastõd lopāndõkspūol Lōz perīmīekõks sai Alfon Berthold (1910–1993) – kalāmīez, līvõd lūoltiji, rovvīļa tīedaji –, ja ka paldīņ Lōz tam ležgõl jelāb Berthold aim.
Līvõd sõv iļīzskūol um lebbõ, bet mūnda irg sīestõ um nǟdõb Lețmō TV-s.
Velkõrd sūr tienū amād jaggõvõtājiztõn ja tigtijiztõn – Tartu Iļīzskūol ASTRA projektõn PER ASPERA, Lețmō Opātõks ja tieud ministrijõn, Lețmō Iļīzskūolõn ja munt sõbrādõn.
Īžki tienū Tālsa TVn iļ sidāmliz kubbõsōmiz ja Marc Daniel Skibsted Volhardt, Tuuli Tuisk ja Miina Norvik iļ mǟdõltõkst.
Mūpõ Kuoštrõgõl īrgõb jõvā kuolmõz Līvõ sõv iļļiskūol!
Kū ažā – Kūolka bōik jeltõbkuodā
Āigakēras “Ilustrētā Junioriem” Daniels Skulte kizūb “Või līvõ kēļ vel pīlõb?” Āigakēra LI Līvõd institūt abkõks nīžõb iļ līvõ kīel jedmõl ja paldīņ ja iļ nänt ažād, mis līvõ kīels ja lețkīels ātõ ītizt.
Sūr tienū iļ kizzimiz, Daniel!
Knaššõ Jōņȭdõgt ja Jōņpäuvõ!
Kubsrõk Helmī Stalteks
Rikāz rānda – nǟmõ Irēl!
Pǟgiņ vȯnnõ Lețmō īžpīlimiz ūdstimiz āigastpǟvan!
Tienū amādõn, kis 30. āigastõ tāgižpēḑõn āndizt iļ sīe eņtš īel, bet īžkist īdõn nēšti – līvlizõn Ilmār Geigen!
Lețmō Iļīzskuōl profesōr Janīna Kursīte ja täm aim tēriņtõks amād ēstliztõn.
Lețmō Iļīzskūols um sōnd vaļmõks Renate Blumberga rōntõz iļ līvõd rovkuodā.
Pǟgiņ vȯnnõ amā sūŗimiz līvõd vaimliz pierāndõks kolektsij prațțijiz –Ēstimō kērandõks muzej – ūd direktorõn – Tõnis Lukas!
Kū ažā – Nikā Polmaņ (122 x 207 cm) portrej režisor Uģis Olte tulbizõst mängfilmst “Upurga”.
Um ulzõ tund konferents DHN2020 kērad kub. 
Sīes um lugdõb ka LI Līvõd institūt tuņšlijizt Valts Ernštreits ja Gunta Kļava kēra “Taking the Livonians into the Digital Space”, mis nīžõb iļ digitālizt resursõd ja sīe, ku ne võibõd äbțõ ädāstõd kīeldõn ja kultūrdõn.
Karl Pajusalu radios nīžõb iļ Ludza ēstlizt kīel.
LI Līvõd institūt tuņšlijizt Elvīra Kalniņa ja Annija Lazdiņa võtīzt jaggõ Tieudmīed īestõ ja nīžiztõ iļ eņtš tīe ja tuņšlimizt.
Pǟgiņ vȯnnõ īžpīlimiz ūdstimiz pǟvan, ārmaz Lețmō!
Tämpõ līvõd virgtõbõd līndidi.
Täs um kūldõb līndõd virgtimiz loul, nei ku sīe um loulõn līvõ kīel ja mīel prațțiji Pētõr Damberg (1909–1987)!
101 āigastõ tāgižpēḑõn um pūojtõd Jemākīel seļtš, mis ežmi ulzõ antõd rōntõz vȯļ ka ežmi īlmali līvõkēļi rōntõz – Ežmi līvõd lugdõbrōntõz!
Pǟgiņ vȯnnõ!
24. märtsõs seminars iļ digitālizt humanitārizt resursõd kȭlbatimiz võimizt LI Līvõd institūt nīžõb iļ eņtš tīedõd resursõd līvõ kīel ja kultūr pierāst.
Až mēg äb võim päzzõ Kuolkõ, Kūolka tulāb mäd jūr!
LI Līvõd institūt võtāb jaggõ diskusijst iļ alliztrovd kizzimizt – 2. pǟva.
LI Līvõd institūt võtāb jaggõ diskusijst iļ alliztrovd kizzimizt.
Mūpõ līb rõk ka iļ līvlizt.
LI Līvõd institūt tuņšļijiz Uldis Balodis rōntõz “Lutsi kiele lementar. Ludza ēstlizt kīel ābēd” – 2020. āigast paŗīmi rōntõz humanitārliz tieud arāl Lețmō Iļīzskūols!
103! Pǟgiņ vȯnnõ sindizpǟvan, ārmaz Ēstimō!
Sūomõ kīeltieudmīe Vilho Setälä 1912. āigasts tīedõd līvõd fotod ni ātõ nǟdõb vērmis.
Tienū Twan Goosenõn iļ vermtimiz.
Kurāmō plōnimizarā kazāndõksprogram 2021–2027 lūomiz diskusijs LI Līvõd institūt jūodiji Valts Ernštreits rõkāndõb iļ Kurāmō kīel ja vaimliz pierāndõks pīlimiz ja kȭlbatimiz, kultūr jūrõpäzzimiz võimizt mōarīs ja digiresursõd kȭlbatimiz võimizt.
LSM: "Līvõ kīelõn um vajāg pakāndabbõ." Eirop amā ädāstõd kīeldõ um pästāmõst!
Kaddõnd sõņḑi vȯtšõs: LI Līvõd institūt tuņšliji Uldis Balodis iļ kīeld, jelāmiz Arizonas ja īžeņtš.
Rovvõdvailiz jemākīel pǟvan kilūb ka līvõ kēļ!
Abja-Paluoja Ēstimōl tämnāigast līb sūomõ-ugrõ kultūr pǟjālgab.
Mis kītõbõd lūomõd
Lōla īņõ ja op līvõ kīeldõ!
Iļ touvõarūd nimūd līvõ kīels.
Ūomõg um
Ūž LI Līvõd institūt projekt līvõ kīel oppimiz pierāst.
Tämpõ 30 āigastõ tāgižpēḑõn um pūojtõd Vald īžkiz kaitstõb līvõd kultūristōrili arā “Līvõd Rānda” – ežmi līvlizt prațțimizõn pivāstõd vald institutsij Lețmō istōrijs (vizzõ pandõd 2003. āigasts).
Kū ažā – Īra kilā rovzt kērad Īra skūol jūodijizõn. Mikšpierāst ne sugīztõ?
LI Līvõd institūt jeddõpanmiz pierrõ um Brail alfabēt um tīedõd ka Ludza ēstlizt kīel pierāst! Velkõrd tienū Harris Mowbray’n!
LI Līvõd institūt tuņšliji Uldis Balodis um nominīertõd Ladgaldmō kultūr ovīnda "Boņuks 2020" pierāst iļ Ludza ēsti kīel ābēd.
Lugūd
Vald prezident un tigtõn radā LI Līvõd institūt jeddõpanmiži tulbiz “Lețlizt istōrilizt mōd pandõks” pierāst.
4. janvārst Lețmō radio 3 programms kilūb ūž rubrik „Või tīedad?”, missõs kuolmõndpäuviš ātõ kūldtõb ka nīžõd iļ līvõd!
Neļļõz nīž āndab vastūks kizzimizõn “Või tīedad, mikš Līvõd pivād sōbõd alz pidtõd ougust ežmiz pūolpǟvan?”
Ku ma randõ lǟb
Kuolmõz nīž āndab vastūks kizzimizõn “Või tīedad, ku mēg jegāikš mūoštam rōz rõkāndõ līvõ kīeldõ?”
Līvõ kēļ um nǟdõb jemīņ ja jemīņ Lețmō kūožis.
Täsā – Kūolka līvõd kubkuodā merk Kūolka kilā sidāms.
Tējizt
Tuoi nīž āndab vastūks kizzimizõn “Või tīedad, mikšpierāst sūomlizt, ēstlizt ja līvlizt nūzõbõd ilzõ sīe īž meldij jūs?”
Līvõ kēļ um nǟdõb jemīņ ja jemīņ Lețmō kūožis.
Täsā – Mērsrags tulbi tõrg.
Tienū, Mērsraga Informācijas Centrs!
Kū ažā – Viktor Berthold — līvli, kalāmīez ja aŗštiji.
4. janvārst Lețmō radio 3 programms kilūb ūž rubrik „Või tīedad?”, missõs kuolmõndpäuviš ātõ kūldtõb ka nīžõd iļ līvõd!
Ežmiz nīž āndab vastūks kizzimizõn “Või tīedad, ku Eirop Īt amā ädāstõd kēļ um lieudtõb Lețmōld?”
Iļ projekt “Lōla īņõ ja op līvõ kīeldõ!”, līvõd riek UNESCO vōŗțõ ja alliztrovd kīeld āigastkim.
Tämpõ 900 sekunds – Lețmō Iļīzskūol Līvõd institūt.
Vērmõd
Iļ projekt “Lōla īņõ ja op līvõ kīeldõ!”
Lōla īņõ ja op līvõ kīeldõ! Ūž LI Līvõd institūt projekt līvõ kīel oppimiz pierāst.
Lețmō Iļīzskūol Līvõd institūt tārmõb rīemliži Taļžpivḑi ja vȯndzizt Ūdtõ āigastõ!
ŪDSTÕD: Līvõd ažād Sūomõmō ovātõd kubši.
Sūomõmō muzejd vōļikštõks tarmõb eņtš bīldidi (ka līvõd pierānõks) vabā kȭlbatimiz pierāst!
Suggõbõd ūd lōlõd līvõ kīel oppimiz pierāst!
Pǟgiņ vȯnnõ, ārmaz Sūomõmō!
Kū ažā – Kōrli Stalte kēra iļ rō, mis ta um sōnd „Ūd Testament” 42 eksemplār jedst, mis Līvõd Īt vȯstīz Taļžpivad škīnkõd pierāst.
26. novembõrs Lețmō Tieud Akadēmij korespondent nõtkõmõks un vēļdõd LI Līvõd institūt jūodiji Valts Ernštreits.
Pǟgiņ vȯnnõ Lețmō Republik 102. ja Līvõd plagā 97. sindizpǟvan!
Tǟtõks: Alvīne Veinberga.
Lūolkub “Trilium” um sōnd Sūomõ-ugrõd kērandõkst asotsiātsij ja Ēstimō Sugrovd program tarmdõb Sūomõ-ugrõd kērandõkst ovpālka lūol kategōrijs.
Ovpālka sōb andtõd jegā āigast 2007. āigastõst
Kū ažā – foto 1939. āigast 6. august Līvõd rovkuodā vāldiž tīemiz pivšti, kus sai spēļdõd kakš nägțimizt.
Foto pǟl ǟt nǟdõb mȯlmõd nägțimizt aktīerd, bet jemīņ iļ mȯlmõd nägțimizt võib luggõ institūt kuodlīeds.
9. novembõrs (11.00–18.00) Ēstimō Literatūr muzējs līb Ēstimō rovvīļa arhīv pūojtijiz Oskar Loorits 120. sindizpǟva tǟtimi.
O. Loorits vȯļ ka līvõd rovvīļa kuoŗŗiji ja tuņšliji.
Seto Institūtõn tämpõ 5 āigastõ!
Pǟgiņ vȯnnõ!
LI Līvõd institūt jūodijiz Valt Ernštreit nīž iļ līvlizt Jemākīel pǟvan Helsinkis.
Video Vǟnta Līvõ kultūr päuvšti 2020.
VȮLGID TĒRIŅTÕD LĪVÕ KULTŪR KĪEL JA ISTŌRIJ PORTĀLS LIVONES.NET!
Tuoi tǟdzi jag um Vīļakub, kus ātõ īdskubs kērad, siḑīmõd ja video iļ līvõd.
Jõvvõ ūdstõd portāl kȭlbātimizt!
Līvlizt um Lețmō irgrovž, mis um perīņ Vāldamiersūomõ rovšti, sīen um vȯnd sūr tǟdzit tämpiz lețķīel ja Lețmō kultūr suggimizõs.
Tämpi lețkēļ um suggõn līvõd ja muinizt baltõd rovd – latgald, zemgald ja kuršõd – kubbõpūtimizõs, ja kūoḑõn se um alīzõks lețkīel āinagizvīțliz killõn.
Nei īž līvõd mȯjjimi um nǟdõb ka setmiņ Lețmō irdiz ja tämpiz kultūr arās folklorst sīemnāigad sōņõ.
Sīepierāst līvõd irdi kultūr um pandõd ka Lețmō kultūr kanon sizzõl ja Lețmō pūojpandõks agā Satversme preambuls um īžkiz pāinatõd līvõd irdõkst jag lețlizt rov sindimizõst.
Līvlizt āt tämpiz sōņõ sõitõnd äb set prațțõ eņtš irdiz kīel ja kultūr, bet sīe ka kazāntõ, ja ni līvõd tämpi kultūr um ikš jag Lețmō tämpizõst kultūrrūimst.
Līvõ kēļ um Urāld kīelaim Vāldamiersūomõ kīeldgrup kēļ, mõitiz äbku lețkēļ, mis um indoeirop kīelaim baltõd kīeldgrup kēļ.
Līvõ kīel amā ležglimizt sugūd ātõ ēsti kēļ, sūomõ kēļ ja karēld kēļ, kougimizt sugūd ātõ sāmõ, ungār, mordva ja munt Urāld kīelaim kīeld.
Līvõ kēļ um lieudtõb UNESCO mōīlma ädāstõd kīeld atlasõs (UNESCO Atlas of the World’s Languages in Danger).
Lețmōl līvõ kīel status um sǟdõd Vald kīel pandõks 4. paragrafs, kus um kītõd: „Vald ūoļikšõb iļ līvõ kīel neku irgjelānikād (autohtond) kīel prațțimiz, kaitsimiz ja kazāntimiz jedst.”
Līvõ kēļ neku līvõd irdiz kultūr ikš jag um 2009. āigastõst lieudtõb ka Lețmō kultūr kanonst.
Vel 19. āigastsadās līvõ kīelkõks rõkāndiz immõr 3000 rištīngt, 20. āigastsadā sidāmõl vȯļ 1500 kīel prațțijizt, bet tämpõ līvõkīelkõks võibõd eņtš vaisõ rõkāndõ immõr 30 rištīngt amās mōilmas.
Amā āiga kazāb ka nänt lug, kis ātõ oppõnd līvõ kīel alīži.
Līvõ kīel tundimi um tǟdzi lețkīel mȯistimiz pierāst, sīestõ mȯlmõd kīeld ātõ mȯjõnõd ikštūoizta pitkāld ikštuoizõks īdskubs jellõs.
Kuigid kīel rõkāndijiži um veitõ, līvõ kēļ um tǟdzi Urāld kīeld tuņšlijizt pierāst, sīestõ se um eņtšvīți ja sīes ātõ lieudtõbõd pǟgiņd vanād ummitõd.
Nei īž līvõ kīel mūoštami um tǟdzi ka līvõd eņtš pierāst, sīestõ kūoḑõn kēļ um alz vȯnd līvlizt eņtštundimiz alīzõks.
Tämpõ jegā rištīng võib oppõ līvõ kīeldõ īž, kursiš ja azūmiš, ka setmiņ ilīzskūols.
Lūotõmõst, ku tulbizāigas līvõ kīeldõ võib oppõ ka võrgõs.
Līvlizt ātõ rikkõd äb set ențš kīel ja istōrijõks, bet ka rikkõks ja eņtšvīțliz kultūr pierāndõksõks, missõks võib tundtõbõks sōdõ portāl jags Irdi kultūr.
Līvlizt ātõ tīend ja kazāntõbõd jeddõpēḑõn ka eņtš tämpiz kultūr – kuņšt, muzīk ka kērandõks, mis jūrd lǟbõd pigātagā 200 āigastõ tāgižpēḑõn.
Līvõd tämpiz kultūrõks ja sīe kȭlbatimizõks võib tundtõbõks sōdõ portāl jagsõ Tämpi kultūr.
Vīļakub jagsõ īdskubs um amāsuglimi tieut iļ līvlizt.
Täs ātõ lieudtõbõd tuņšlimizt iļ līvõd istōrij ja kultūr (kīel tuņšlimizt ātõ lieudtõbõd portāl jags lingua.livones.net), rōntõd, võrgõ resursõd, video ja munt.
Jagdõ amā āiga täutõbõd ūd kēradõks ja materjalõdõks.
Enn Säde dokumentāli film Liivlaste lood (Līvõd nīžõd), 1991 um tīedõd 1988.–1990. āigasts.
Sīesõ ātõ nǟdõb Oskar Stalte, Elfrīda Žagare, Alfon Berthold, Poulīn Kļaviņa, Aņdrõks Zēberg, Irma Fridrihson.
Films ātõ kȭlbatõd Ēstimō Film arhīv ja Eesti Telefilm arhīv materiald.
Stsenārij autor ja režisor – Enn Säde, operator Ago Ruus.
Līvõ lōlõd um ežmi lețmōl tīedõd dokumentāli film iļ līvlizt.
Film um sīe autor, režisor ja operator Andris Slapiņš diplomtīe Nõvkub Vald kinematografij instituts.
Ēsti Televīzij film Liivi rannal, 1966. (Līvõd rāndas) nägțõb Kurāmō līvõd jelāmiz 1960. āigastiš.
Films ātõ nǟdõbõd pǟgiņd tundtõb līvlizt (Hilda Grīva, Katriņ Krason j.m.).
Film um līvõkīelkõks ja ēstikīelkõks, sīes ātõ kūltõbõd rovlōlõd ja tämpizt kompozitsijd.
Film režisor um Endel Nõmberg, stsenarij autord –Eduard Vääri ja Ants Vist.
Viktor Berthold — līvli, kalāmīez ja aŗštiji — 100
Viktor Berthold (1921–2009) vȯļ perri nēšti, kīen aims, kuņtš vel vȯļ jelsõ täm nai Marta (s. Liedāne, 1925–1994) igapǟva kēļ vȯļ līvõ kēļ, ja ka perri, kīenkõks täs īž rāndas võiž rõkāndõ täm sindiz rāndakīelsõ.
2021. āigast 16. janvārs mǟdlõm Viktor Berthold täm 100 āigast jubilejs.
Viktor Berthold sūr strēk ențš igāst jelīz Kūolkas.
Līvõ ažāks ta amā jemīņ īrgiz jellõ obbõ, ku līvõ kīel mūoštajiži vȯļ pǟlõ īend veitõ ja jegā kīel prațțiji vȯļ īžkiz vertli.
90. āigastõd īrgandõksõs Viktor īdskubs Martaks opātiz līvõ kīeldõ kūolkanikād pierāst.
Kuņtš vel Viktorõn vȯļ joudõ, ougust ežmiz pūolpǟvan ta alz vȯļ nǟdõb Līvõd pivši Irēl.
Viktor Berthold sīndiz 1921. āigast 16. janvārs Kōrli ja Maŗī Bertholdõd aims Vaid kilā Zūonkõl.
Zūonkõ kōrands kūž sugkazāmt jelīz laigā ja viš līvõd aim – Bertholdõd, kus kazīzt ilzõ setmiņ līvõd kultūr istōrij pierāst tǟdzist rovztõ.
Mȯlmõd īdskubs täm veļ Alfon Bertholdõks (līvõd lūoltiji, folklor nīžiji) ne, ilzõ kazzõs, prațīzt līvõ kīel amā eņtš igā.
Kūoḑõn Bertholdõd aimstõ tuļtõ amā paŗīmõd līvõ kīel rõkāndijid 21. āigastsadās.
Kōrli ja Maŗī Bertholdõd vaņīmiz pūogaks Alfonõks Vaid kilā Zūonkõl 1920. āigast immõr
Laz kil Viktor ja Marta Bertholdõd aim vȯļ perri aim rāndas, kis eņtš vail rõkāndõs kȭlbatiz līvõ kīeldõ, mȯlmõd lapst līvõ kīeldõ sīegid izt oppõt.
Tidār Ārija Berthold, kis 1995. āigastõst īdskubs tidārõks jelāb AĪVs, mǟdliz nei:
Mäd kuonnõ sai rõkāndtõd līvõ kēļ.
Ka siz, ku vanbizt izt tōtõ, laz lapst sōgõd arū, mis ne rõkāndõbõd.
Ma tōž līvõ kīel jarā oppõ.
Ni ma tīedab set mūnda sõnā ja mīelõ um īend mūnda loul.
Ma mõtlõb, ku ma sōks luggõ, sīest ma mǟdlõb, ku jemā opātiz, kui um luggõmõst umlautidi.
Siz ku ma kizīz täm kädst, mikšpierāst minnõn izt opātõt līvõ kīeldõ, ta kītiz vastõ, ku se vȯļ seļļi kēl, mis vȯļ mōzõ pīkstõd, mis iz tūoḑ rõkāndõ.
Viktor ja Marta Bertholdõd līvõkīel stuņḑs Kūolka alīzskūols 1990. āigastõd īrgandõksõs
2008. āigast sõv vȯļ ežmi, ku Viktor kūož benk pǟl Līvõd pivši ei tijāks.
Viktor Berthold lekš igāniz novvõm, ku ta vȯļ kōdõkskimdõ kōdõks āigastõ vannit 2009. āigast 23. februārs.
Ta novūb Kūolka kālmadtarās.
Zūonkõ kōrandst perīņ Viktor Berthold ja Poulīn Kļaviņa Līvõd rovkuodā 50 āigastõ jubilejs 1989. āigast 5. ougusts
Kõlbatõd ovātõd:
Šuvcāne B. „Sauc par Vaidi manu ciemu.” R., Latvijas avīze, 2015. 306.–311.l.p.
Kubsrõk Viktor Bertholdõks Kūolkas 2003. āigast ougusts.
Video.
Kōmaŗtõn LFK asistent Aldis Pūtelis.
Ārija Bertholde kēra Baibai Šuvcānen 2014. āigasts.
KUOLMÕNDPÄUVŠI RÕKĀNDÕM LĪVÕ KĪELKÕKS
5. novembõrs Rīgõs tuļtõ īdõkubbõ Līvõ fond ja Līvõ kultūr sidām jūodõd ja rõkāndiztõ ka iļ portāla livones.lv võimiži līvõ kīel kȭlbatimiz ja paŗīmiz oppimiz pierāst.
Mȯlmõd organizātsijd loptātiztõ, ku portāl immõrētimi ni tarmõb võimiz līvõ kīelkõks äb set kēratõ ja luggõ tieutõkši, bet ka rõkāndõ võrgõs, portāl rõktubās kūoḑõn eņtš vaisõ.
Sīepierāst LKS jeddõlpanmiz pierrõ sai loptātõd, ku jeddõpēḑõn (25. novembõrst) jegā kuolmõndpǟva ȭdõn kīela 20.30-st tīera stuņḑ rõktubās võib rõkāndõ līvõ kīelkõks.
Rõkāndimiz stūņḑõd jūodijizõks līb Valt Ernštreit.
Portāla Livones.lv kopienas sadaļa.
Rõktubā um lieudtõb portāl Rovst jags. Rovst jag tīemiz um tigtõn Nordplus programm.
2011. - ROVDVAIDLI LĪVÕ KĪEL JA KULTŪR ĀIGAST
Rovdvaidli Līvõd sõbrād seļtš ja seļtš Līvõ Kultūr sidām um loptātõn tieudtõ 2011. āigast rovdvaidlizõks līvõ kīel ja kultūr āigastõks.
Sīen um setmiņ alīztõ, mis ātõ perīņ nei kultūr istōrijst ja ātõ sidtõd tǟdpǟvadõks, ku ka aktuālizt, sīestõ 2011. āigastõs ātõ vȯddõltõb setmiņ unikāld suggimizt.
2011. āigasts līb 150 āigastõ, kuņtš Pētõrburgs Krīevõmō Tieudakadēmij ulzandõksõs tuļ ulzõ A. J. Sjögren ja F. J. Wiedemann īti tīe saksā kīelkõks – ežmi līvõ kīel grammatīk ja sõnārōntõz, missõs ātõ pīktsõd ka ežmizt līvõkēļist rovlūol nägțõkst, lūold ja vaimlizt tekstõd.
Tulbiz āigasts līb 90 āigastõ, kuņtš tuļ ulzõ ežmi īlmali rōntõz līvõ kīelkõks – Līvõd ežmi lugdõbrōntõz, missõks Ēstimō Akadēmli jemākīel seļtš (Akadeemiline Emakeele Selts) īrgiz eņtš kēratõkši.
80 āigastõ tāgiž Sūomõmō Akadēmliz sugrovd klub (Akateeminen Heimoklubi) abkõks īrgiz ulzõ tulmõ ežmi līvõkēļi āigakēra – Līvli.
75 āigastõ tāgižpēḑõn līvli Kōrli Stalte Ēstimō Akadēmliz jemākīel seļtš ilzandõksõl paņ kubbõ ežmiz līvõd Abēd kežkerrõ, mis vīž āigastõ tāgižpēḑõn um lieudtõd Ēstimō arhīvs.
20 āigastõ tāgiž um pūojtõd valst īžkist kaitstõb kultūristōrili teritōrij Līvõd rānda, bet Lețmō pandõksõs „Lețmō rovd ja etnilizt grupõd vabāst kazzimizõst ja õigõmõst kultūr autonōmij pǟl” līvlizt ātõ kēratõd Lețmō alliztrovd sieggõ.
Nei īž tulbiz āigasts līb vīž āigastõ līvõ kīel ja kultūr portāl livones.lv pūojtimizõst. Portāl um āinagi medij, mis āndab tieutõkst iļ līvlizt līvõ, leț, engliš ja ka ēsti ja sūomõ kīelkõks.
Līvõ kēļ ja kultūr äb ūotõ set istōrilizt vǟrtõkst, mida katāb āigastkimdõd ja sadād pȯrm.
Se um tämpizsōņõ tǟdzizt tuņšlimizt ja tieudlizt lieudõkst ovāt, mis tīeb jo rikkõks tämpiz kultūr jelāmiz ja tarmõb vǟrtõkši nei tieudmīedõn, ku ka amādõn muntõn.
2011. āigasts Ēstimōl tulāb ulzõ amā sūŗ līvõ-ēsti-lețkīel sõnārōntõz.
Sīe tēji um tämpizpǟva amā paŗīm līvõ kīel tūndiji ja tuņšliji prof. em. Tiit-Rein Viitso. Sõnārōntõ pierāst ta um kȭlbatõn setmiņ līvõ kīel tekstõd kubīdi, ka līvliz Pētõr Damberg kuoŗdõd kubbõ.
Ūž sõnārōntõz, missõs līb ka līvõ kīel grammatīk, līb ka täudli jõvād kīel nǟgțõbõdõks täutõd optõbrōntõz.
Tämnāigast 10. detsembõrs Tartu Iļīzskūols Valt Ernštreit ežmizkõrdiz tuņšlimizõks „Līvõ kērakīel suggimi” sai kīeltieud doktārõks, ja 2011. āigasts sīe tīe alīz pǟl tulāb ulzõ ka rōntõz.
Lețmōl ja Ēstimōl lībõd rovdvaidlizt tieudlizt konferentsõd, nägțõkst ja munt suggimizt.
Rovvaidlizõs līvõ kīel ja kultūr āigasts Rovdvaidliz līvõd sõbrād seļtš ja Līvõ Kultūr sidām amā tǟdzizt kubsõtīe partnerd Ēstimōld ātõ Tartu Iļīzskūol, Ēsti kīel institūt, Jemākīel seļtš, Lețmōl – Lețmō Tieud akadēmij, Lețkīel agentūr, Lețmō Natsionāli istōrij muzej j. m.
Suggimizt koordinātor Lețmōl um Valt Ernštreit, Ēstimōl Tuuli Tuisk ja Sūomõmōl Tapio Mäkeläinen.
Profesōr Mati Hint tēriņtimi Rovvaidliz līvõ kīel ja kultūr āigast konferentsõn 25.11.2011. Tartus
Min mõtkõd āt tämpõ Rāndas ja näntkõks, kis rāndakīeldõ tõurõks pidābõd.
Las näntõn vȯlkõ tikkiž amā sīe jelāmi jõvīst.
Ažād attõ kērabist, las ne vȯlgõd, bet mēg äb tōm rāndakīeldõ unnõ.
Ammõ jõvvõ vēļõb täddõn amādõn – Mati Hint.
Kēra um pandõd portālõ Lețmō Republik Kultūr ministrij tigtimizõl.
PROFESŌR MATI HINT TĒRIŅTIMI
Mäd lapstõn um võtāmõst nänt vanstpēḑõn ka eņtš vȱidamiz alā.
Ta um kōļõn vȱidatõ irdist kīelstõ.
vizās vȯidõ
Sa vȱida ēņtšta min riekstõ.
Ta vȱidab ēņtšta neiku ambõdõks vizās.
lapstā vȯidõ
Ma vȱidiz īdt amḑi: kil ūonpȯigi, kil piņņõ.
Vȱida eņtš siļmi!
vȯdlõb neiku ūomõg päuvõ
Mis siz jemīņ vȯdlõ.
Ta äb vȯdlõ sugīd.
Ta vȯdlõb lapstā, ku tämmõn līb.
Ta vȯdlõb pivālindõ.
Amādõn āt vȯdlijizt
vȯdāgizt aiga
vȯdāgiži sīedõ
brāndiļ vōț
vȯd-vȯd
Vȯllõn ka um vō, īrgõb vōtõ.
Vōtõb, laz šūmõd vȯlkõd, laz ta vȯlk šūmsõ.
Ma lǟb siedā vōŗțõ.
Li siedā vōŗțõ!
Ukši īdstīd vōŗštõb vāldiņ – vizzõ.
Tōvaz nei īž vōŗštõb ukši, kamēr artõb jarā.
vōŗ pūoļ
pū vōŗ alā
Pǟvast um vōŗ.
Ikšigīņ ma vel täsā vōrgõb.
Se um lūomõ vōrdziņtimi.
vōnastõks pierāst
Vōmpatõb lūomõläpš, kõps läpš, kis äbvõi kǟdõ, lǟb īekõs vōmpa-vōmpa.
Ilgõd vōmpatõbõd.
Mitikš iz sȭita tǟnda vōļikšõ.
Lǟb vōlidi laigāld tīemõ, mõitiz ta äb kuij.
Siz ku vȯļ suodā, siz rovd sadīzt neiku āina vōlõ.
vōdõkst kouvõ
Kōrandõl um sūr vōdõks.
Tarādvait um vōdõkši täuž.
Tōvaz ajīz kōrandõl vōdõks.
Lum vōdstõb touvõ kädsõ.
Tōvaz um vōdstõn lumvōdidi.
Lopūd eitõ vōizõks.
viļļõ vōikõ
vaijõ nǟdõ
vaijõ tīedõ
Ta vōjastõb eņtš sidāmtõ.
Vōjastõd. kui sa tūoizta nōvõd, tīed tuoizõn – lūomõn, rištīngõn – lǟlamtõ.
Sa vōjastizt tǟnda sõnādõks kui tämmõn lǟb sidām jūrõ.
vōjli tīerat
Nei vōjli, mūd äb ūo, ku lū ja nōgõ.
Ta īeb vōjlizõks.
Se nai um vōjli nemē va pīkliestā.
vō lopūd pǟl
Vȯllõn ka um vō.
vīdsadā ežmi
vīž kaššõ
vīdkimdõ ežmi
vizzõ akkõ
vizzõ akkõ
vizzõ ēḑõ
vizzõ īedõ
vizzõ kazzõ
vizzõ kattõ
vizzõ kīerõ
vizzõ kilmõ
vizzõ laskõ
vizzõ lǟdõ
vizzõ pānda
vizzõ pressõ
vizzõ siddõ
vizzõ pūontõ
vizzõ strempõ
vizzõ tīedõ
vizzõ võttõ
Ta panāb sīemnāiga vizzõ.
Missõks võiks tīedõ sīldan vaitõd vizzõ?
Pǟva lekš vizzõ.
pitkā vīzõ
Kädūd vaisõ vizīņțõd tǟnda.
vālda vizbuļ
vīri vizbuļ
kui vizāstiz set īd võižtõ
vizās piddõ
vizās vȱlda
Nei um kuoig vizās.
Pǟva um vizās.
Mäddõn nīemõd izt āndat semḑi, vȯļtõ vizās.
vizās ukst tagān
vizās karaktõr
vizās sīlmadõks
amātõ vizāntõ
kīeta vizāntõ
sōb vandõksõks vizāntõd
Amād vizāntõbõd, ku tämmõn um tuož.
Ibbi un kieudsõ vizāl.
vizā pēgõz
vizā kui kiv
vizāks lǟdõ
Jōsõ paņ eņtš vizād sōradõks tämmõn iļ pǟ.
Vālda lēba um vizā neiku tēgal.
vizā vež
vizā uņ
vizāks tīedõ
äds mingiz sūŗit ja vīț ouŗkuoigīd
brošūr vīțli
tierritõ vīțõ
jämp vīțõ
knaššõ vīțõ
midēgõst äbõigiz või jämp vīțõ tīedõ
Tämmõn um läbḑi vīțõ ikš tutkām jo laigā.
Ta vitūb krīțõks tubbõ, tīeb laggõd või sāina vāldaks, knaššõks.
Ta vitštõb rīstõ.
vitsīņtõb jōtazt
Lūomõz eņtš tabārtõ vitsīņtõb.
Flagā tūlkõks vitsīņtõb.
bōļa vitsā
paņ vitsā
bikšõ vitsā
gūngaserk vitsā
Tēg ūotõ neiku īd vitsāks vizzõ kīerdõd.
Āina kūjõb pǟva kädsõ, ilmõ päuvõ set vītõb.
Puțkõz vītõb jarā.
Näntõn äb ūo äb mingiži viššõntõkši.
viš ōrõn
viš kieuž
viš rīst
Viš neiku rōda naggõl.
Ne vȯļtõ vel viššõd kil.
Vīsõltõb īdstīd.
Vīslõb set, pīenti vīsõl, ud vīmõ.
Ūška viskūb.
jedspēḑõn viskõ
mōzõ viskõ
ulzõ viskõ
viskūb kuoigstõ iļ bort
äb ānda sugīd käddõ, viskūb neiku piņņõn
Nēḑi miedlinkizt tapābõd sigžõ mōz ja viskõbõd ulz.
Viskīzmõ täm pitkāliz mōzõ.
Mis ma äb tō, ma viskūb jedspēḑõn.
Sa viskīzt tūoizta kivkõks.
Sa viskīzt tuoiz pǟl kiv.
Viskūd ōrõnd pǟlõ.
virtimiz āiga
virtõd sōdõ
Rištīng vīrgõb.
Sa unstõ vīrgõd.
virgõ sōdõ
Rišting sōb virgõ.
virgsõ vȱlda
Jemā lǟb virgtõm tidārt.
Ta lǟb vāgiž, algõ virgtõg jemmõ.
Sa virgtõd tuoizõn jarā un.
sukā kudtõb vīrba
Sukkõ kudāb vīd vīrbaks.
Ma vȯstīz eņtšõn vīpšlimiz serk.
Ma viedāb papīer pǟlõ vīpsidi.
Pūoraz viņīkšõb; lapst ka viņīkšõbõd neiku pūoraz.
Vingõr, ku võib ēņtšta valdõ.
Ta tūndiz, ku ei vingõrõks.
kūorad vingõbõd
sūr ving
Ving tulāb tubbõ
ōj laskīz vingõ tubbõ.
Vingstõ ma tūndiz, ku minnõn ei slikțõ.
Krīevõz vīndiz saksõ.
Ma vīndiz sīe eņtšõn.
kouv vīnda
Vīmõ sadāb.
Sūŗ, jamdõ vīmõ, mō rūtšõb.
Vīmõ neiku pōņõdõks gōžõb mōzõ.
Kärmizt attõ dikți kõzzizt, līb vīmõ.
Vīļa lekš ukkõ väggi sūrd vīmõd käds.
Vīmban um pǟgiņ ūogidi.
Vīļõks vīļõb.
Täm nūrmõd āndizt rikāzt viļļõ ja nänt vīļa lekš ukkõ.
Viļļõ kīlab mōzõ.
rouḑi vīļ
Tīedõ viltsiņtõb jo kōgaz.
Sa viltõd tūoizta rištīngtõ rōkõks.
Pierrõ vilīz jarā ja mūoštiz siedā jõvīst.
Min mēļ vilīz.
Rištīngtõ vilūb, tratsīņtõb.
Laiskõ rištīngt nutab villizõks.
jūokšõ, nemē kūondad vilkõbõd
Ta vīlkõb minstõ piddõz.
Mis sa läpši vilbiņtõd! – ku midāgõst tȭitab, tratsīņtõb, pietāb.
Villõ kerīkšõb.
Tallõ vȯļ karšõmõst ja vērbikšõmõst vīlidi.
ammõ viltõ täuž
vil āiga
vil tūļ
Vil tūļ pūgõb jegā pǟva.
Vil tūlkõks äb või kuoŗŗõ naggiŗi.
Ma äb kāndat villõ.
villõ andõ
Ta kārtab eņtš vilstõ.
Pū ētab villõ.
Eņtš villõn iļļõ äb päz.
Kūn set um vil, ku kū um vizāsõ, mingi pīla tulāb pǟlõ.
spīḑijizõks viksõ
Kengi, sōpkidi viksūb birštõks.
Lopāndõkssõnā
Līvõ kēļ um muini sūomõ-ugrõ kēļ, mis um perīņ Lețmōld.
12. āigastsadās līvõ kēļ sai rõkāndtõd Lețmōl ämši Piškīz mier agā Rīgõ lop immõrgouțs, ka Lețmō paldīņiz pǟljālgab Rīgõ immõr.
Sam samīņ sǟl jellõnd rovzt sulīzt īdõkubbõ kāimadõks ja vaidizt eņtš kīel lețkīelkõks.
19. āigastsadā sidāms līvõ kēļ sai rõkāndtõd set kōds kūožõs.
Ikš nēšti vȯļ Piškīz mier mōgõr aigās Pivājoug immõr, kus Vidūmō agā Salāts līvõ kīeldõ kȭlbatiz 22 līvõ kīel prațțijizt.
Täsā līvõ kēļ kadīz jarā jõvā lītiz āiga pierrõ.
Tuoi kūož vȯļ Līvõd rānda – 14 Kurmō kalāmīed killõ Pațīkmōst Gipkõ sōņõ, kus Kurmō līvõ kīeldõ rõkāndiz 2500 rištīngtõ.
20. āigastsadās līvõ kīel rõkāndijizt lug ka Kurmōl ei veitimõks.
Sīen äbțiztõ mȯlmõd mōīlma suodād ja nõvkub okupātsij, mis teitõ kīel kaddimiz vel jo kierdizõks, laz kil līvlizt īž ja nänt tigtijizt munt sūomõ-ugrõ rovd siegāst ja Lețmōl teitõ pǟgiņ tīedõ sīe prațțimiz ja kazāntimiz pierāst.
1950. āigastis amās Līvõd rāndas sai sǟdõd īžki režīm, sīestõ ku se ni vȯļ Nõvkub Īt vežgõr rubīž.
Kalād vejmi, mis pitkõ aigõ vȯļ vȯnd līvliztõn amā irdi amāt, ja rāndanaigõ päzzimi sai vel jo lǟlamõks.
Sīepierāst pǟgiņd rāndalizt lekštõ vȯtšõm tīedõ sūriž jālgabiž – amā emīņ Rīgõ ja Väntõ. 
Kōrandõd eitõ tijāks, ja perri mōkabāl, kus ämši kilīs sai rõkāndtõd līvõ kēļ, kadīz jarā.
Jarā lǟnd rāndalizt azmõl saggõld tuļtõ lețlizt ja ni Līvõd rāndas pǟažālistõz um kūldõb lețkēļ.
Pāldiž līvõd jelābõd Rīgõs, Vǟntas, Kūolkas ja ka mūši Lețmō kūožis.
2011. āigast rovzt luggimi nägțiz, ku Lețmōl um īdskubs 250 līvlizt.
Tämpõ līvõ kēļ um kēratõd UNESCO Mōīlma ädāstõd kīeld atlant sizzõl.
Mōīlmas um set rōz iļ 20 rištīngtõ, kis mūoštabõd rõkāndõ līvõ kīelkõks.
Sīegid nänt siegāst ātõ lieudtõb ka kuolm lūoltijizt, kis ātõ ka sīe rōntõ autord.
Sīepierāst võib kītõ, ku laz kil līvõd kērandõks um Eirop amā piški kērandõks luggijizt lug pūolst, se võib vȱlda ka amā sūr, až vaņtlõ kēranikād lug pierrõ līvlizt ja līvõ kīel rõkāndijizt siegās.
Līvõ kīel ja kultūr mȯjjimi ja tǟdzit ātõ pǟgiņ jo sūrd äbku set paldīņi līvõd agā līvõ kīel rõkāndijizt lug.
Līvliztõn um vȯnd tǟdzi kūož Baltijmōd istōrij pierāst ja tǟdõlpandõb jag tämpiz lețkīel ja Lețmō kultūr suggimizõs.
Lețmō jõvīst tundtõb kēranikād, komponistõd, kuņštnikād, valdmīed ja munt opātõd rovzt siegās um pǟgiņ rovžti, kis ātõ perīņ līvližist.
Ka pierrõ kīel kōtimiz līvlizt ātõ vȯnnõd vizād eņtštundimiz ja pierāndõks prațțijizt, mis um äbțõn līvõd kīelõn ja kultūrõn pīlõ jeddõpēḑõn jelsõ ka tämpõ.
Tǟdzi um ka se, ku pigātagā kakšsaddõ āigastõ irdiz kultūr kūoral līvõd ātõ kazāntõnd ka eņtš tämpiz kultūr.
Eņtš istōrij pitkit pūolst se um īti līvlizt kāimad rovzt – lețlizt ja ēstlizt – tämpizt kultūrdõks.
Se tǟntõb, ku līvõd äb ūotõ set prațțõn tämpiz sōņõ eņtš kīel kȭlbatimiz, bet ka ūotõ kazāntõnd kērakīeldõ ja tämpiz kultūr irdõkši, mis ātõ nǟdõb tämpizt līvõd lūoltijizt, kuņštnikād, muzīk kēratijizt ja lōlajizt tīeši.
Līvõd kērandõks īrgandõks
Ežmizt līvõkēļizt sõnād ātõ lieudtõb jõvā 13. āigastsadās kēratõd Līvõmō Henrik krōniks, mis um tǟdzi dokument līvõd ja amād Baltijmōd istōrij pierāst.
Ežmizt līvõkēļizt tekstõd saitõ pīkstõd jõvā 16. āigastsadās.
Sīegid amā sūr jag jedmõl 19. āigastsadā sidāmt ulzõ andtõd līvõkēļižist tekstist vȯļtõ pǟmizõld set kīel nägțõbõd, mis izt ūotõ mõttõltõd līvlizt pierāst, ka 1863. āigasts Londons pīkstõd ežmizt līvõkēļizt rōntõd – Matteus evangēlium tulkõmd Kurmō līvõ kīel idā ja lǟnd murdsõ.
Ežmi kūoḑõn līvlizt pierāst mõttõltõd rōntõz – neiīž Matteus evangēlium tulkõm, mis vȯļ tīedõd kōd jedmiliz tulkõm abkõks – sai ulzõ andtõd set 1880. āigasts Pētõrburgs.
Ežmizt līvõkēļizt knaškērandõks nägțõbõd sugīztõ jõvā 19. āigastsadā sidāms, ku līvlizt jūrõ tuļt Pētõrburg akadēmikõd Anders Johan Sjögren ja Ferdinand Johann Wiedemann.
Nänt kubbõ sǟdõd ežmi līvõ kīel gramatīk īdskubs līvõ kīel nägțõbõdõks ja līvõkīel-saksākīel-līvõkīel sõnārōntõks sai ulzõ andtõd 1861. āigasts Pētõrburgs.
Munt kīel nägțõbõd (kītõbsõnād, rovlōlõd ja muiniztnīžõd) siegās āt lieudtõb ka ežmizt līvõ kērandõks nägțõbõd – Jāņ Prints ja täm pūoga Pētõr Prints kēratõd lūoltõkst.
Jāņ Prints vaņīmi vȯļ līvõd kalāmīez ja eņtšoppõn kēranikā Pizā kilāst, kus ta setmiņ āigastidi pidīz ka kestār amātõ.
Jo obbõ Jāņ Prints vaņīmi lekš jelām Väntõ, kus ta paņ alīz īd Vǟnta jālgab jaggõn (tämpõ – Ostgals, kus ikš īelišt kāndab ka täm nim).
Jāņ Prints jelīz sǟl eņtš igā lopāndõks sōņõ.
Tämmõn vȯļ sūr kīelmīe ja kēranikā and.
Sīe nägțõbõd nei täm lūodõd līvõkīel sõnād, mis ta tārmiz jeddõ nimtõd tuņšlijiztõn, ku ka täm kērad sīeāiga lețlizt āigakēris.
Jõvā jedmõl Sjögren ja Wiedemann tulmizt Jāņ Prints vȯļ kēratõn setmiņ kerrõ lețkīelkõks ja līvõkīelkõks.
Ta vȯļ jõvā tīend ka tulkõmidi.
Jāņ Prints vaņīmizõn vȯļ mõtk, ku tulbizt sugkazāmd pierāst um prațțõmõst knašsõ, pūdõzt ja rikāzt līvõ kīeldõ ja nägțõmõst, ku līvõ kēļ um seļļi īž kultūrkēļ nemē jegā mū sūŗimi Eirop kēļ.
Um mõttõltõb, ku kūoḑõn sīe mõtk pierrõ Jāņ Prints vaņīmi võiž kēratõ ka eņtš ežmiži lūoltõkši līvõ kīelkõks ja tīedõ ežmiži tulkõmidi.
Jāņ Prints um tǟdzi ka leț kērandõks pierāst.
Täm lețkēļi lūolrōntõz Jūrnieku svētās dziesmas un lūgšanas (Miermīed pivād lōlõd ja pōlandõkst), mis ta kēratiz īdskubs eņtš vaņīmiz pūogaks Jāņõks, sai ulzõ andtõd Jālgabs 1845. āigasts.
Se vȯļ tuoi origināllūolkub lețkēļiz kērandõks istōrijs.
Jemīņ äbku 170 āigastõ tāgižpēḑõn kēratõd Jāņ Prints tīeḑi luggõs, võib set imlõ, kui tämpi um täm kȭlbatõd kīel kil, kui jõvād ja lebmõttõltõd ātõ täm lūoltõkst bīldad ja ritm.
Täm kēratõd tekstõd panbõd ka mõtlõm iļ sīe, ku istōrij vȯlks võind vȱlda ka mõiti.
Až Jāņ Printsõn vȯlks vȯnd võimi sōdõ jemīņ tieudõ iļ kultūrjelāmiz mūsõ, äb set kalāmīed kilād mōīlmas, tämstõ agā vȯlks tund tǟdõlpandõb ja õldzi 19. āigastsadā kultūrrištīng äb set Lețmō ja Baltijmōd, bet võib vȱlda ka tīera Eirop konteksts.
Līvõd kērandõks 20. āigastsadās
Līvõd kērandõks īrgiz pakānd kazzõ pierrõ Ežmizt mōīlmasuoddõ, ku 19. āigastsadās rovromantlizt mõtkõd vȯļtõ sōnõd väggõ populārlimiztõks ja sūrd impērijd kubbõsaddimiz pierrõ amās Eirops vȯļtõ äkīstiz suggõnd pǟgiņd ūd rovvaldõd.
Ku ūd īžpīlijizt Lețmō, Ēstimō ja Sūomõmō valdõd sugīzt kunāgiz Krīevõ impērij ruzīst, līvlizt, kis vȯļtõ tǟdzi sīe region istōrij jagū, tegīž saitõ tǟdõlpanmiz sidāmõ.
Līvõd saitõ īžkiz Estimō ja Sūomõmō tuņšlijizt ja kultūrtīe tējizt tǟdõlpanmiz alā.
Nēḑi vȯļ mȯjjõn mõtk iļ sugrovd – setmiņd sūomõ-ugrõ kēļi rõkāndijizt rovd aim Eirops, kus pǟažālistõz sōbõd rõkāndtõd Indoeirop kīeld.
Nänt tuņšlijizt ja kultūrtīe tējizt tīedõ mȯjīz ka se, ku munt seļļizt sūomõ-ugrõ rovd, luggõmõt sāmidi ja ungāridi, vȯļtõ lǟlamstiz käddõsōdõb tuņšlimiz agā kubsõtīe pierāst, sīestõ ne vȯļtõ īenõd set lūodõd Nõvkub Ītõ.
Sīepierāst setmiņd sūomõ ja ēsti tuņšlijizt interes äkīstiz sai pivāstõd līvliztõn, ne īrgiztõ jellõ līvlizt tuņšlimizõks ja äbțimizõks, ja līvõd kēļ ja kultūr sai dižānist tigtõd mȯlmõd ne rovd pūolst.
Ežmizt ja amā tǟdzizt seļļižist tuņšlijižist, kis tuļtõ Līvõd randõ, vȯļtõ Lauri Kettunen (1885–1963) – sūomli, Tartu Iļīzskūol vāldamiersūomõ kīeld profesōr ja 1938. āigasts ulzõ andtõd līvõ-saksā sõnārōntõ kubbõsǟdiji, ja ēstli Oskar Loorits (1900–1961), Kettunen sīeāiga student ja obbimi līvõ folklor kuoŗŗiji ja tunšliji.
Līvõ kīel ja kultūr materiāld kuoŗŗimiz kūoral jõvā nänt ežmiz ekspedītsij āigal līvõd kilīs 1920. āigasts mȯlmõd tuņšlijizt īrgizt rõkāndõ iļ sīe, ku līvliztõn um jemīņ tǟdõl panmõst eņtš pierāndõkst, siedā um prațțõmõst ja kazāntõmõst.
Sīepierāst ne äbțiztõ ka lūodõ ja kazāntõ līvõd kultūrjelāmiz – pūojtõ loulkūoridi ja Līvõd Ītõ, opātõ līvõ kīeldõ skūoliš j.n.j.
Ikš nänt tunšlijizt amā tǟdzižist tīešti vȯļ līvõkēļizt tekstõd ulzāndamiz võimizt lūomi.
Jõvā 1921. āigasts Kettunen ja Loorits āndizt ulzõ ežmiz līvõd lugdõbrōntõ ja jatkīztõ seļļizt lugdõbrōntõd ulzāndamiz 1926. āigast sōņõ.
Īdskubs folklorõks ja autord eņtš kēradõks lugdõbrōntiš sait ulzõ andtõd ka līvõd lūoltõkst ja nīžõd.
Ne rōntõd ja jo obbõ ulzõ tund kūkēra Līvli (1931–1939) saitõ vaindõkstõks līvõ kērandõks kazāntimiz pierāst, kus kōd mōīlmasuodā vailizõl āigal eņtš tīeḑi saitõ ulzõ andõ nei jõvā jedmõl kēratõnd, ku ka ūd kēratijid.
Um kītõmõst, ku sīel āigal ja ka leb amā līvõd istōrij amā populārlimi kērandõks jag um vȯnd lūoltimi.
Sīen allizt āt jõvīst mȯistõb, sīestõ lūoltimi um alz vȯnd populārlimi līvõd kāimad rovd jūs.
Se vȯļ kievāmstiz ulzõ andtõb ja sīe pierāst un vajāg ka jo veitõ tīedõ äbku nīžõd kēratimiz pierāst.
Se vȯļ tǟdzi ažā pǟgiņd līvõd kēratijizt pierāst, kis vȯļtõ pǟmizõld kalāmīed ja pǟvad lebbõ jemīņ jelīztõ airõdõks ja võrgõdõks, äbku turgõks ja papīerõks.
Amā tǟdõlpandõb autor sīel āigal vȯļ Kōrli Stalte (1870– 1947) – lūoltiji, tulkiji, līvõd kultūr prațțiji ja kazāntiji.
Stalte vȯļ ka ežmi 1923. āigasts pūojtõd Līvõd Īt jūodiji.
Sīejūs Stalte vȯļ kūkēra Līvli tuoimiji (1933–1939) ja ka tulkiji, kis tulkiz līvõkīelkõks Ūd testament.
Amā tundtõb Stalte um sīe pūolst, ku ta kēratiz ka īlmaliži ja vaimliži līvõkēļiži lūoltõkši.
Stalte īrgiz kēratõ jõvā jedmõl Ežmizt mōīlmasuoddõ.
1920. ja 1930. āigastis ta vȯļ amā kierdi līvõd lūoltiji ja ka ežmiz līvõkēļiz lūolrōntõ autor (Līvõ lōlõd; Tallinn, 1924).
Eņtš tīeši ta amā jemīņ rõkāndõb iļ līvõd jegāpäuviz jelāmiz, ta kēratõb iļ līvõd rov ja vaimlizt ažād.
Tikkiž täm lūoltõkst ātõ setmiņvīțlizt – nänt vail līedab nei īdkȭrdaliži folklorvīțliži lapst lūoltõkši, ku ka pīentiži sonetidi.
Kōrli Stalte um īžkiz tǟdõlpandõb sīepierāst, ku pǟgiņd täm lūoltõkst ātõ sīel īž āigal vȯnnõd ka lōlõd tekstõd (ta um ka līvõd himn sõnād autor).
Sīe võib kītõ ka iļ pǟgiņd munt līvõd lūoltijizt.
Sīepierāst lōlajid saggõld āt pigātagā vizād, ku ne lōlabõd rovlōlidi, kuigid nänt lōlõd sõņḑi um kēratõn mūnda līvõd lūoltiji.
1930. āigastõd lopāndõkspūol Stalte sǟdiz kubbõ ka līvõd lugdõbrōntõ kežkēra, mis sai ulzõ andtõd set 2011. āigasts, mis vȯļ Rovvõdvaili līvõ kīel ja kultūr āigast.
Kōrli Stalte lūoltõkst, mis ātõ lieudtõb sīestõ rōntõst, ātõ īd amā paŗīmist līvõd kērandõks nägțõbist.
Sīe võib kītõ ka iļ Stalte kēratõd nīžõd, mis ātõ kil īrgandõksõs lapst pierāst kēratõd, bet nägțõbõd mōilmõ nänt kēratimiz āigal nei jeldziz ja tuodliz vīțõ, nei jõvvõ ja knaššõ līvõ kīeldõ kȭlbatõs, ku nänt luggimi um tuodli rīem jegāīd līvõ kīel mūoštajiz pierāst.
Nīžis ātõ nǟdõb nei bīldad līvõd kilād jegāpäuvizõst jelāmizõst, ku ka sīeāiga jelāmi mūsõ.
Ežmizt līvõd proza nägțõbõd vȯļtõ sīegid ulzõ andtõd jõvā rōz jedmõl, kuolmõndõs līvõd lugdõbrōntõs (1923).
Sīe vȯļ kubbõ sǟdõn August Skadiņ ja rōntõ ulzāndamiz vȯļ tigtõn Ēstimō jūomizvastāli seļtš (Eesti Karskusliit).
Skadiņ paņ sīezõ rōntõz setmiņ alkoholvastālizt nīžõ, mis ta īž vȯļ ka kēratõn.
1935. āigasts sai pīkstõd Pētõr Damberg kubbõ sǟdõd Jemākīel lugdõbrōntõz skūol ja kuod pierāst, missõst tuļ ikš amā tǟdzižist rōntist sīel āigal.
Tulkõmd kūoral sīestõ rōntõst āto lieudtõb ka līvõd kēranikād lūoltõkst ja nīžõd, missõst ikš jag ātõ ka Damberg eņtš kēratõd.
Pētõr Damberg vȯļ väggõ tǟdzi līvõd kērandõks ja tämpiz kultūr pierāst.
Tämmõn vȯļ setmiņ amātõ: ta kēratiz ja tulkiz līvõ kīelkõks lūolidi, kuoŗŗiz ja tulkiz līvõd folklorõ, kazāntiz līvõ kērakīeldõ, ta vȯļ kīel nõvāndaji tuņšlijizt pierāst, võtīz jaggõ setmiņ sõnārōntõ kubbõsǟdimizõst (nägț., līvõkīel-lețkīelesperanto rõksõnārōntõ tīemizõst).
Ta prațīz līvõd kultūrjelāmiz nõvkub okupātsij āigal.
1930. āigastis Jālgab opātijizt seminārs oppõs Damberg võtīz jaggõ ka kūkēra “Līvli” ulzāndamizõst.
Pētõr Damberg amā jemīņ kēratiz lūolidi.
Täm lūoltõkstõn um irdi laigā līvõ kīel kȭlbatimi ja setmiņtōžlimi eitõks.
Ta kēratiz ka setmiņ nīžidi eņtš mǟdõltõksist, mis ātõ īd amā paŗīmist līvõd proza nägțõbist.
1967. āigasts Damberg sǟdiz kubbõ ka ūd līvõd lugdõbrōntõ kežkēra.
Sīestõ ātõ lieudtõb nõvkubāiga sotsiāliz realism nägțõbõd, mis äb ūotõ lieudtõb mūstõ līvõd kērandõksõst.
Kōd mōīlmasuodā vailizõl āigal pigā amād līvõd kultūrrovzt võtīztõ jaggõ kērandõks jelāmizõst: lǟndlīvõd lūoltiji Uļi Kīnkamäg (1869–1932), kis vȯļ sīelāigal vizāskuodās eņtš līvõmēļizt mõtkõd pierāst ja kīenta Lețmōl sīepierāst tundõbõd ka “Līvõd kēņig” nimkõks, Līvõd Īt obbimi jūodiji Didrõk Vālgamō (1884–1968), kuņštnikā Jāņ Belt (1893–1946), päp Edgar Vaalgamaa (1912–2003) ja pǟgiņd munt, ka seļļizt līvõd tuņšlijizt nemē Lauri Kettunen ja Oskar Loorits.
Až rõkāndõ kēratijizt lug pūolst, amā aktīvi āiga līvõd kērandõks pierāst vȯļ āiga kōd mōīlmasuodā vail.
Sīegid, nemē um nǟdõb Pētõr Damberg nägțõbõst, līvõkēļiz kērandõks lūomi sai jatktõd ka pierrõ Tūoizta mōīlmasuoddõ, kuigid võimizt sīe ulzāndamiz pierāst vȯļtõ dižānist sūorantõd.
Mūnda autor, nägțõbõks Alfon Berthold (1900–1993) ja Poulīn Kļaviņa (1918– 2001) tīed saitõ ulzõ andtõd tieudližis ulzandõkšis Ēstimōl.
Sīegid amā sūr jag sīel āigal kēratõd tīešti ei kežkerriž.
Ku Lețmō sai tāgiž eņtš īžpīlimiz, līvõkēļiz kērandõks ulzāndami tegīž lekš jeddõpēḑõn.
Lețmō um mäd izāmō
Iļ täm vabām võikslizt ka līvlizt, mits nēḑi vȯļ, kubs lețliztõks.
Sīepierāst um mäd izāmō mäddõn ārmaz.
Lețmō pǟjālgab um Rīgõ, sūr Vēna jougnaigās.
Sǟl jelāb vald Vāļikštõks.
Pids Vēnõ lǟbõd kuoigīd ilzõ Rīgõ sōņõ.
Ne tūobõd kōpõ vȭrist mōšti ja vībõd Lețmō kōpõ uļļiztmōži.
Vēnõ lǟbõd sizzõl ka suodākuoigīd, kis kāitsõbõd Lețmō rāndanaigõ, kus mēg, līvlizt, jelām.
Rānda
Mēg jelām līvlizt kilīš rāndanaigās.
Ōļaz mõtsā, siņņi meŗ ja vāldad jõugõ kȭnkad āt ne, mis mēg täs jegā pǟva nǟmõ.
Nei jõvā mǟngami, kui vālda rānda jõugõ sizāl äb ūo lapstõn mittõ kuskis.
Sǟl võib kuoŗŗõ ka rāndakōšidi.
Mūndakõrd um nēḑi väggõ jennõ aigās.
Pȯiškizt tīebõd piedāg lõudstõ kuoigīdi, panbõd näntõn pīeld pǟlõ, pīeld jūr papīerst puŗŗõd ja panbõd nänt vȯigõm.
Tūļ ajāb kuoigīd āiga jūst jarā, kuņtš ne sōbõd ōŗa pǟl, kus lāinõd nänt immõr ētabõd.
Až set tōb, võib ka lǟdõ mierrõ gilgõm.
Sūrd rovst võibõd gilgõs lǟdõ iļ tuoiz, mūndakõrd ka iļ kuolmõz ōŗa.
Lapst äb sōt tūoizta aŗŗõ sōņõ, jūom um jubā jennõks tõvā.
Tuoiz jūoms um vež emīņ vil, äb ku alīzõs jūoms.
Ku um sieldi āiga, siz võib nǟdõ tūolapūol mīerda Sōrmōdõ.
Vālda Sōrmō bōik pāistab pigātagā īdtõluggõ.
Pids mīerda lǟbõd kuoigīd, ja kalāmīed laiḑi nǟb kil mierrõ lǟmõ, kil aigõ tulmõ.
Kalāmīed tūobõd mierstõ amā jemīņ lešti, sīļkidi ja brēțliži.
Mūndakõrd āt āigavõrgīš ka sūŗimõd kalād nemē tūrskad, sīgõd, lašīd ja munt.
Mäng
Randõ lǟmõ mēg,
randõ lǟtõ tēg,
randõ lǟbõd amād mäd kilā kalāmīed.
Mierrõ lǟmõ mēg,
mierrõ lǟtõ tēg,
mierrõ lǟbõd amād mäd kilā kalāmīed.
Aigõ lǟmõ mēg,
aigõ lǟtõ tēg,
aigõ lǟbõd amād mäd kilā kalāmīed.
Kuodāj lǟmõ mēg,
kuodāj lǟtõ tēg,
kuodāj lǟbõd amād mäd kilā kalāmīed.
Kievād
Kievād um rāndas obāļi.
Siedā tīeb jej miersõ, mis āndab kilmõ.
Agā ku kievād um jūs, siz ta ka um knaš.
Līvli mõtlõb, ku nei knaššõ kievādt kui rāndas mittõkuskis äb ūo.
Pajdõn ja rīemgõdõn āt kanīzt jūs.
Umārztarši ēdrikšõbõd pūd, mis immõr võndzõbõd nigļizt, mietā vȯtšõs.
Pešlinkizt līndabõd īdõpūol ja tūolapūol, pivālind pīlõb īd jālga pǟl eņtš piezās, keg kegāstõb ja amā mõtsā kilūb lindlōlist.
Jougūd ja ūrgad āt viedtā tǟdõd, ne jūokšõbõd kierdiz õvāks mier pūol, märātõs eņtš golātõksõks.
Kalāmīed võibõd tegīž mierrõ lǟdõ ja jelājd sōbõd kaŗŗõl ajdõd.
Ku nīemõd āt ežmizkõrd kōŗal vȯnnõd, siz sōbõd, laz vȯlkõ emīņ semḑi, kōŗapainõd ȭdõn giltõd.
Kōŗapainõd gīltabõd vastõ.
Sie jūs võtābõd jaggõ ka lapst ja sīe ȭdõn amād äd rīḑļõt, až lapstõn āt kažžizt ōrõnd.
Pāvaļiki tōla īeḑi kartõs jarā lǟnd,
vȭrõl mōlõ kalāmēḑi pestāmõs um kǟnd.
Kievād tämā tegīž tāgiž tund mäd jūrõ um,
tuldsõ um ta tästā vāgiž jarā ajjõn lum.
Jarā ajjõn tōla kīlma jarā ajjõn jej,
ja kui kōgaz nǟb set sīlma meŗ ni vāldiņ ei.
Kalāmīed ni tegīž mierrõ võrgõd ētabõd,
kalāks täuži nēḑi pierrõ ulzõ viedābõd.
Lǟdsõ mierrõ, tuldsõ aigõ ne äb unnõt sīe,
ku tūoi näntõn vejdõbaigõ pǟvaļikīz tīe.
Sõv
Ku Jōņpǟva um jūs, siz um ka sõv.
Jōņȭdõn lǟbõd rovst randõ.
Sǟl um mingi vanā lōja immõr kīerdõd, mingizt rōnõd kubbõ kandtõd ja näntõn sōb tuļ jūrõ pandõd.
Sōbõd louldõd Jōņlōlõd, agā lețkīels.
Perīzõl āigal kūlõb ka mingizkõrd mingiz ōra loul rāndakīels.
Pierrõ Jōņpäuvõ tulāb ildīņ sūr, lǟlam tīeāiga, āinaāiga.
Kīentõn āt kougizt nītõd, ne äb sōt mittõsuggõ jegā ȭdõn kuodāj ja īebõd saggõld ka iļ īe nītõ maggõm.
Iļ sõv tulbõd jālgabnikād ulzõ rānda kilīš jelām, laz võigõd miersõ gilgõ.
Kalāmīedõn sugūb ka ni amā sūr liestād vejdõb āiga.
Vanāst viedīzt kalāmīed vadāl kīedõd kädūdõks ulzõ, paldīņ āt kīedõd pǟgiņ pitkīmõd ja jamdimõd, ka liestād vadā īž um pǟgiņ sūŗim, ja kīedõd sōbõd ni motōrlōjad mašīnõdõks ulzõ viedtõd.
Sigžpūol sõvvõ suggõbõd ka jubā mierrõ brēțlizt.
Set ku lem āigal nēḑi jennõ äb vejjõt.
Sūr rīem um lapstõn sõvvõ se, ku võibõd lǟdõ mōŗidi kuoŗŗõm ja sīem.
Mōškõd, muškõd ja ounõmōŗõd āt jõvā vaļmõd.
Pešlinkiz loul
Kūldigid lapst, ma kītõb ni täddõn, kui lōlab pešlinki:
ta lōlab: „Vīḑõr!”
ta lōlab: „Vōḑõr!”
ta lōlab: „Vitš vīḑõr!”
ta lōlab: „Vitš vōḑõr!”
ta lōlab: „Vitš vīḑõr, vitš vōḑõr,
vitš vīḑõr, vitš vōḑõr,
vitš vīḑõr, vitš vōḑõr,
tšorr!”
Sigž
Ku nurmvīļa um vaļmõz ja nītõd, siz īrgõb sigž.
Pǟvad īebõd lītiztõks ja īed pitkādõks.
Pivālind um eņtš piezā pǟld jubā amū jarā kaddõn ja ka lōlajid līndõd äb ūot emīņ kūltõbõd.
Ne amād āt mäd jūst jarā lǟnd lemmiž mōži, kus äb ūo lūnda ja kilmõ.
Mõtsād āt vagāks īenõd, set vaŗīkšõd räukimi um kūltõb amā emīņ ȭdõgiņ, ku ne barīņ līndabõd, vȯtšõs kūožõ, kus ne pūd ladīs iļ īe võibõd maggõ.
Kalāmīedõn um tund amā sūr vejmiz āiga.
Ne tūobõd aigõ kil brēțliži, kil sīļkidi.
Rāndas um tīedõ amā pǟva.
Ku võrgõd āt purgtõd, ne sōbõd vabīz lagtõd, ja kalāmīed set joudõnd sīedõ, võtābõd nänt tegīž mōzõ, laz sōgõd jeddõ sidām ja ūdpǟl ētam.
Ȭg ja ka vež miersõ āt kīlmaks īenõd, gilgõ äb või jemīņ mitikš.
Ku purgijidõn sūormõd kīlmabõd, siz ne tīebõd rāndanaigõ tul, kus võibõd kežži peistõ ja īž peislõ.
Rovst rūoikõbõd mōd ilzõ kindõ, laz ne vȯlkõd vaļmõd tulbiz kievād kīla pierāst.
Ja ku naggõrd āt võttõd, siz kīlmab ka mō vizzõ, mierrõ sugūb soggõ, pierrõ jejjõ, ja tōla um jūs.
Jemākēļ
Rāndakēļ, min jemākēļ,
pivā minnõn um sin ēļ.
Kis võib rāndakīeldõ unnõ,
unūb ka eņtš jemā sõnnõ.
Rāndakīeldõ rõkāndizt
vanād vizād rāndalizt,
rāndakīelsõ lōlõd lōlizt,
rāndakīelsõ jumālt pōlizt.
Rāndakīeldõ rõkāndõm
sīepierāst, ku ārmastõm; –
vȯlmõ seļļizt kui mäd izād:
līvlizt nemē kivīd vizād.
Tōla
Kilmõ ja lūnda um mäd līvlizt rāndas ōrastiz jedmõl taļžpivḑi.
Ku ne āt vȯnd piddõz eņtš kūzõdõks, kīņḑõldõks ja andõdõks jõvād lapst pierāst, siz īrgõb tōla.
Āiga īeb kīlmaks ja sadāb lūnda.
Rattõd āt ni vaŗŗõl viedtõd ja amād broutšõbõd rieggõdõks ja sōņõdõks pids valdõ lūnda.
Mūndakõrd, ku mingi killõ broutšõb, sōb ibīz vīemõr jūr sidtõd ka kīela, mis kolāz āigal kōgaz kilūb.
Iļ tōla um lapstõn skūolõ lēmõst ja sidālistiz oppõmõst.
Āt skūol tīed tīedõd, siz um aigõ ulzõ lǟdõ mǟngam, aigõm lum vōdõd tõvvitõ ja tīedõ lummommidi.
Pids vigḑi võib ka jejrōdadõks ailõ ja piškīzt rieggõdõks võib mägstõ mōzõ laskõ, nei ku tūļ īd pids kūoridi ūgõb.
Meŗ sugūb jejjõ tǟdõks ja saggõld um kūltõb jejmūrdajiz tūtštimi, ku ta mūḑi kuoigīdi leb jej vīb.
Ku um īžkiz kīlma tōla, siz um kuoigīdõn paikõl īemõst, siz ka veggi jejmūrdaji äb sȭita emīņ äbțõ.
Amād vȯdlõbõd kievādtõ pǟvaļikīzõks, mis amā lum ja jej jarā sulātõb.
Võikslimi
Idā pǟvaļikīzõks
joudõ kōļõbõd, –
idā pīlad lumsadkõks
päuvõ katābõd.
Pīlad vaistõ pǟva tež
pǟvaļikīztõ
kaimõb, se tīeb kui īeb vež
īd set lumsadstõ.
Pūgõg idā, ku ta vīb
ulzõ pīlidi,
pǟvaļikki paistõs līb
iļ täm vīndaji.
Pǟvaļikki aļļõks tīeb,
mis vel katāb lum.
Vōļikšijiks pǟva īeb,
idān lēmõst um.
Unvanā
Kougõn mõtsās vȯļ unvanā kuod.
Sǟl tämmõn vȯļ sūr tūļik, kus uoņdžõl irgõs ta ȭdõgt sōņõ jovātiz pīentizt unjȭgța.
Ȭdõn unvanā võtīz sūr kuoț täud jȭgța ja lekš lapstõn ūnda vīm.
Tuļ Kōrliz läb alā ja vaņtliz – nei obāz jubā ja pȯis mǟngab vel pȭrandõl!
Võtīz kierdõ kuoțst jõvā kōmaltäud ūnda ja viskīz leb läb pȯisõn siļmiz.
Ni eit pȯis sīlmakōndõd lǟlamõdõks, uņ īrgiz gõḑīkšõ sīlmad nūrkis.
Ku jemā siedā neiz, ta kītiz: „Oi, unvanā, sa intõd mäd Kōrliz pȭrandõl maggõm.”
Võtīz pȯis sillõ ja vīž lovvõl.
Agā unvanā astīz jeddõpēḑõn pitkād samūdõks, lekš ūnda vīm ka munt lapstõn.
Unloul
Sūrõd īrõd, piškīzt īrõd,
tūogid lapsõn ūnda jūrõ
leb tubā, leb kōmaŗ,
leb äl pǟnalīz.
Mis ma tämīezõ neiz
Vȯļ pūolīe, ku uņ lekš jarā.
Amād magīzt.
Ma kūliz tuoiz tubās rõkāndimizt ja lițīkšimizt.
Ma ropīz lovāld ulzõ ja lekš vaņtlõm.
Ma pīliz salliz uks vail.
Ja mis ma neiz!
Lēna pipā ja jemā kafēkōna pidīzt kōzgiņi.
Mȯlmõdõn vȯļt papīerst rūožõd rīndad jūs ja pipā pidīz kafēkōna kädakātõks jūs vizās.
Kōznikīdi vȯļ täuž pȭrand.
Padā ja paņ teit kōdskiņ muzīkõ, munt amād dāņtšizt.
Sidtaņgõd kīerizt mändriksõks, izā filtssōpkõd īekizt tsišibīškõks.
Amād paņt siegāmõl vāldiņ labajālga valsõ.
Kafētassõd ja tēglōzõd vīerizt nemē kīerad īdst sāinast tuoiz jūr.
„Algid tīegid neijen märrõ!” Rīḑliz vanāǟma, kuolmjaļgi raj.
„Perīrovst virgõbõd, siz um vītš lebbõ.”
Agā siedā iz pan mitikš tǟdõl.
Neikōgiņ nagrizt ja dāņtšizt, kuņtš ikš kafētas ailiz tsukkõrdūožõks kubbõ.
Kafētasõn lekš ōz kilgst jarā ja tsukkõrdūož sadīz immõr.
Amā tsukkõr pȭrandõl laigāld.
„Kas ma iz kīt!” poțīkšiz vanaǟma raj.
Amād ädāgizt väggõ jarā ja jūokšizt jegāikš eņtš kūožõ.
Ma pugīz tāgiž lovvõl.
Jemā arriz ūoņdžõl, ku sūorkõd āt sīe ligā tīend.
Daņtši, daņtši dālbarūogõz
Daņtši, daņtši dālbarūogõz,
daņtši, daņtši īd;
daņtšõg īņi põp ja ūogõz,
daņtši, daņtši īd!
Jegā pǟva pivāpǟva,
jegā pǟva daņtštõb pǟva,
Egīļ dāņtšizt, tämpõ dāņtšõd,
daņtši, daņtši īd;
mūpõ neiīž tegīž dāņtšõd,
Daņtši, daņtši dālbarūogõz,
Kubbõvõttõks.
Valter Lang: Vāldamiersūomlizt–baltõd siḑmõd arheolōgij ja kīel tīetõkst pūoj pǟl.
Vāldamiersūomlizt ja mōgõrpūolizt baltõd sugūd pitkāāigaližist ja sagdižist siḑmist sugīz nänt kōd īžkiz kīelkub jagūd materiāliz ja vaimliz kultūr (neiīž kīeld) lebbõpaļštimi.
Kēra kontsentrīerõb mȯlmõd kultūrõd mingizt interesantõd siḑmõd pǟlõ, kōļõs seļțõ ja nägțõbõks tīedõ arheologilizt tīetõks abkõks.
Amājedsõ sōbõd vaņtõltõd baltõd kēļšti täpīņțõd sõnād mingizt semantilizt gruppõ nänt täpīņțimiz āiga ja kūož vizāks tīemiz pierāst.
Sīetagān sōb traktõd amā intensīvõd, nūorimiz brōnza aigizt siḑmõd ilā, vaņtlõs võimizt seļțõ vāldamiersūomõ nimmõ Kalev/Kaleva baltõ sõnāst kalvis/kalējs ‘siepā, kaļāj’, neiku autor um siedā ežmõks pūojtõn ēsti kīelsõ (Lang 2012).
Lopāndõksõks vīb se temāt brōnza ja īžkiz brōnza rīnkõd tagāmiz jūr nänt īž kaļājd pūold ja nänt rīnkõd kȭlbatimiz jūr uppõrtõmiz ja maksūd võtāmiz jūs.
Petri Kallio: Istōrili fonolōgij vāldamiersūomõ ežžõmkīelst līvõ ežžõmkīel sōņõ.
Kēras sōb kōļdõt rekonstruīertõ pǟmizt killijidmȭitõkst ležgõliz kronolōgiliz kȭrda (obbiz) ežžõmvāldamiersūomõ ja ežžõmlīvõ kīel vail.
Sīe tuņšlõks aigārezultātõks um ežžõmlīvõ fonēmõd sistēm rekonst ruktsij, kīen jedlõmizt versijd attõ vȯnnõd fragmentārimizt ja īrgalizt.
Lopāndõksõks sōb lītõld nõvvõ võttõd iļ sīe, kunā ja kus rõkāndizt e’žžõmlīvõ kīeldõ jedmõl laggimizt Kurāmō ja Salāts līvõ kīelõks.
Patrick O’Rourke, Karl Pajusalu: Līvõ tīedõd ēsti kīel mūrdis.
Kēra vaņțlõb kīel ūdstõkši, mis at eņtšizt nei Kurmō äbku Salāts līvõ kīelõn ja at tundtõd sūorantõd vīțõ ka ēsti kīel mūrdis.
Vaņțõltõd sōbõd fonolōgilizt, morfolōgilizt ja morfosintaktilizt nǟdõkst.
Ne tulbõd jeddõ pǟažālistiz Vežgõr- ja Lǟnd-Ēstimōl, amā jemīņ Ēstimō ja Lețmō paldīņiz lǟndpūoliz rubīž ležgõl.
Laigāmõld laiglõnd līvõpierrizt nǟdõkst võibõd sūrimiz jag vȱlda vežgõrpūoliz vāldamiersūomõ eņtšvīțizt kazāndõkst siz ku nänt pūojõks äb ūotõ kontaktõd germān agā balt kīeldkõks.
Līvõ kīel jedlõmiz teritorij kūoḑis ležglits tundtõd nǟdõkst at tulktõb līvõ kīel substrātõks ēsti kīel vežgõr ja kōlad mūrdis.
Kristi Salve: Salliz Salāts kouți: Līvõ kūožnimūd ēsti vaņīmis ro’vlōlis.
Kēra vȯtšūb vastõkst kizzimizõn või ēsti vaņīmis ro’vlōlis um tǟtõkši iļ līvlizt.
Ēsti vaņīmist rovlōlõd dattõdbōzõ kȭlbatõs kēras sōbõd vaņțõltõd mōd, jougūd ja jālgabõd mingizt nimūd.
Kurmō’ nim um väggi populār, kuigid se tulāb jeddõ ädsmingižis kontekstis, mis saggõld attõ lõvdõd alliteratsijst.
Tuuli Tuisk: Līvõ kīel kilūd sistēm ja īeldõm pǟummitõd.
Sīe kēra võttõksõks um iļļõvaņtļimi līvõ kīel kilūd sistēmst ja īeldõmst.
Kurmō līvõ mūrdõd sūŗimi vait um um idā- ja lǟndlīvõd vail, sidāmi jag agā Īra um iļlǟdõb murd.
Tämpiz līvõ kērakīel pūojõks um idālivõ murd.
Kēras sōb vaņțõltõd līvõ kīel standardīeltõmi, paralel ulzõ tūodsõ ka mingizt murdvaitõd.
Īžkillijid ja īņõzkillijid sōbõd vaņtõltõd īžkiz.
Vel sōb vaņțõltõd līvõ kīel prozodij sistēmõ.
Līvõ kēļ um vāldamiersūomõ kīeld siegās eņtšvīți, ku kīelsõ um mȯjtõkši lețkīelstõ.
Tuoistiz ku sūrs jags vāldamiersūomõ kēļši, līvõ kīelsõ ātõ īelkõks vizād ja ȭrdõd īņõzkillijid, mis võibõd jeddõ tūlda ka kui pitkād kōdkõrdizt kilūd.
Līvõ kīelsõ um ka pǟgiņ lītiži ja pitkīdi īdkõrdiži, kōdkõrdiži ja kuolmkõrdiži īžkiļļijidi.
Tiit-Rein Viitso: Esīv līvõ kīels.
Līvõ kīelsõ um piški kub kūožõ agā aigõ nägțõbidi sõnāformidi, mis vastātõbõd kizzimiztõn kus kūožõs? ja kunā? ja eņtš lopāndõkst pierrõ ātõ esīv nõtk formõd nei īž ku seļļizt formõd mūši vāldamiersūomõ kēļši.
Kēras sōbõd vaņtõltõd ne formõd, näntõn ležgilizt kizzimiztõn kus kūožõ? kunāks? ja kust kūožõst mis āigast? vastātõbõd latīv, ekstsesīv ja sublatīv nõtkūd formõd, ja nänt istorij.
Vel sōbõd kui esīv formõd ulzlagtõd datīv formõdõst form pūolstõ näntkõks identizt formõd, mis ātõ kȭlbatõd ku vȯlmiz adverbiālõd, ja sieldõks tīedõd nänt kȭlbatimiz tīpõd.
Valts Ernštreits: Līvõ kīel sõnāvīļa rikāstimiz metōdõd.
Kēra tuņšlõb līvõ kīel sõnāvīļa rikāstimiz võimiži – lītsõņḑi, līensõņḑi, täpīņțõkši, võ’ztõkši ja kālkidi.
Nēḑi sõnāvīļa rikāstimiz metōdidi um mȯ’jlistiz kȭlbatõd jõbā amā tämpiz līvõ kērakīel kuojābimizāiga ja līvõ kīelsõ ātõ ka ūd sõnād lūomiz viššõd tradītsijd.
Nei um ūd ītsõnād lūomiz jūsõ mõtlõ mõst iļ īdlug ja pǟgiņlug kȭlbatimiz ītsõnā tǟtjags ja neiīž iļ ītsõnād īžkizt kȭrdad, mis sizāldõbõd istōrilizt genītiv lopāndõkst agā kus mȯlmõd jagūd sōbõd nõtkāstõd.
Līensõnād līvõ kīelsõ ātõ pǟažālistõz sidtõd rovdvailizt sõnādõks, kus vaindijiks kīelkõks um lețkēļ, ja līendõd sõņḑi um kȭlbantõmõst Līvõ kīel īeldõmiz ja morfologij eņtšsuglitõks.
Väggi sagdizt ātõ līvõ kīelsõ võztõkst, mis ātõ vīțõd sufiksõd abkõks, prefiksõd kȭlbatimi um vastõpēḑõn laigāld laggõnõn arrimizõn vegīstiz sūorantõd.
Pǟgiņd ūd mȯistõgõd tulbõd līvõ kīelõ kui tulkõmlīenõd; sīejūs võib tūoistantõ kōdtõ sūŗimt tulkõmlīenõd jaggõ – ēsti ja lețkīel mudīļ pierrõ lūodõd tulkõmlīenidi.
Līvõ kīel sõnālūomi um veitõ tuņšlõt tēm, kus um vajāg jemīņ tõvātuņšlõkst Sīegid siedaigsōņi tīe kēl rikāstimiz arāl āndab setmiņkilgizt nägțõbainõ līvõ sõnāvīļa tulbiz kazāntimiz pierāst.
Renāte Blumberga: Līvõ kēļ 1930. āigastõd kēris: pilk āigakēra “Līvli” tuoimijid kēravaitõksõ.
Kēra nägțõb 1930-dis āigastis ulzõ tund āigakēra “Līvli” mȯlmõd tuoimijid Aņdrõks Štāler ja Kōrli Stalte kēris lieudõbõd sõnāvīļa nägțõbõd abkõks, ku īž siedaig sōņõ kīeltieudližis tuņšlõksis veitõ kȭlbatõd ovātis või lieudõ ūži sõņḑi līvõ kīel sõnāvīļa täutõntõmiz pierāst.
Sõnāvīļa nägțõbõd āndabõd jeddõnägțõks sīestõ, mingiži ūdõks- ja vȭrsõņḑi kȭlbatizt “Līvliz” tuoimijid eņtš kēravatõksõs ja või ne sadābõd kubbõ perīz āiga sūrimõs kērakīel ovātõs – 2012. āigastõn ulzõ tund “Līvõkīel-ēstikīel-lețkīel sõnārōntõs” – nägțõd formõdõks.
Nänt nägțõkst pūoj pǟl sōb andtõd līti anālīz sīestõ, või sõnārōntõs sõnād kēratimi ja nõtkijid formõd ātõ pandõkspierrizt agā nēši um vajāg mȭitõkši.
Um pierāldõd, ku “Līvõkīel-ēstikīel-lețkīel sõnārōntõs” um nǟdõb äbīdlit sõnād mȭitantimiz tīpis. Siedā vȯlks īdlistõmõst nēši vȭrsõnād tīpis: 1) ažāsõnād, kus lețkīels tutkāmõl um -āris, -ārs ja līvõ kīels -ār; 2) ažāsõnād, kus lețkīels tutkāmõl um -ors ja līvõ kīels -or, -ōr; 3) ažāsõnād, kus lețkīels tutkāmõl um -āls ja līvõ kīels -al, -āl.
Vel um pierāldõd, ku ūdõkssõņši – īžkiz rovdvailižis täpīņtõd sõņši – äb ūot piddõt viššõd sõnāvīțimiz pūojmõtkõd.
Kēras ātõ tūodõd ka nägțõkst vȭrsõņšti, missõks sōb līvõ kērakīel sõnārōntõzt täutõntõ.
Christopher Moseley: Kubgõn kīel ūdpǟl jelstõmi: līvõ ja munt kīelkubgõnd.
Kēra ītlõb kīel sūliz kȭlbatimiz jelātimiz vingõrtõkši kōd Eirōp kīel pǟl, mis jemīņ äb ūotõ jegā pǟva kȭlbatõd: ne ātõ korn kēļ lǟnd Englišmōl ja līvõ kēļ Lețmōl.
Vaitiži ležgõldõkši um kȭlbatõd jūlgastõmõks pierāndkīeld oppijid ūdpǟl kȭlbatõm nēḑi kēļi, agā um ka ītiži nǟdõkši ja īdõkabāl um mis oppõ īdtuoiz kädst.
Korn Kīel Īt tīedõ kīeloppimiz sǟdlõmiz ja oppijid motivīerimiz jūs um ītõltõd kursõdõks, mis um lebbõ vīnd Līvõd Īt Kūolka jag Kurmōl.
Pūojpandõkskomisij vȯļ laigā – sīes vȯļ kubbõ 26 Pūojpandõkskub depu­ tātõ.
Um sieldi, ku nei sūr barān konkrētiz, praktiliz mīel tīe tīemi vȯlks lǟlam.
Sīepierāst sai loptāntõd jaggõ siedā kōd allizkomisijõks: ikš tīeb vald sällõm projekt, tuoi tīeb kuodānikād vabāmõd ja õigizt deklarātsijõ.
Nei ežmiz allizkomisijõ sai 13 deputātõ, ja sīe jūodijizõks sai vēļtõd energijõ täuž Fēlikss Cielēns (sindõn 1888., Rīgõ aprink Vidūmō pūols, kūolõn 1964.).
Eņtš āigal, Parīzõs oppõs, ta vȯļ tuņšlõn konstitutsionāliži õigiži ja Vežgõr parlamentārismõ.
Jõvā 1915. āigasts, iļ Lețmō politlizt autonōmijõ mõtlõs, ta āndiz ulzõ eņtš vald sällõm pūojmõtkīdi.
Fēlikss Cielēns vȯļ sōnd iļamniz opātõks ja tīend ka polītliz tīedõ: 1906.–1910. āigasts oppõn õigiži Petõrburg iļīzskūols, 1912.–1913. āigasts Parīz Iļīzskūols, ja 1904. āigastõst sūr indõks jaggõ võttõn revolutsionāriz likkimizõst.
1906. āigast suodākūoḑ kēratiz alā täm kūolimizloptāntõksõn, sīepierāst tämmõn vȯļ urgõmõst ja āigastidi jelāmõst Brisels, Parīzõs ja Šveitsõs, āndamõst eņtš kēridi ulzõ āigakēras “Cīņa”, mūši sotsiāl­ demokrātližis ja demokrātližis ulzandõkšis.
Sīegid Lețmō pierāst loptāntijiz āigal ta vȯļ Rovnõvkubs, Pūojpandõkskubs, 1., 2., 3. Saeimas, uļļiztažād misijši ja Uļļiztažād ministrijs.
Täm jūodõd allikomisij tuļ ulzõ seļļizt pūojmõtkõdõks neku vald sidāmi vōlikšimiz orgān – parlament ja sīe vēļtimizt, Vald prezident ja parlament eḑḑimīez, Ministõrd kabinet, Minis­ tõrd prezident ja ministõrd, kūoḑkāndajizt, Vald kontrolīer, referendumõd, konstitūtsij mõitiztimi.
Jo laigā iļļõvaņtlimiz ja analīz paragrafõd pierrõ īdskubs M. Skujenieksõks 1921. āigast septembõrs āndiz Jānis Purgalis (sindõn 1968. Valka aprinks, kūolõn 1934.).
Ta vȯļ oppõn õigiži Moskva iļīzskūols (1892– 1896), sōnd vōnatõd advokātõks, vēļtõd Rīgõ Lețlizt seļtš eḑīzmīe ītlizõks, Rīgõ jālgab Dūom eḑīzmīe ītlizõks, aktīvi kuodādprațțijizt kõrdõlpaņņiji Rīgõs ja Lețmōl, kuodādprațțijizt delegāt Holand, Austrij, Saksāmō ja Itālij kuodādprațțijizt fōrumiš.
Pierrõ Pūojpandõkskubbõ – 1. Saeima deputāt.
Nei alliztkomisijši, ku komisijši nei īž kierdist jelīztõ tīedõ munt pūojpandõkskub deputātõd – Arveds Bergs, Pauls Kalniņš, Paul Schiemann, Gustavs Zemgals, Alberts Kviesis, Kārlis Ulmanis, Valērija Seile, Francis Kemps, Juris Pabērzs, Oto Nonācs, Fricis Menders, ja Lețmō Iļīzskūol silmõpāistajizt opātijizt – valdõigizt tīedaji Kārlis Dišlers, rovkuodāndijizt, kīeltieudmīed ja pǟgiņd munt.
Arveds Bergs (sindõn 1875. Rīgõs) – jurist ja laigāld tundtõb kubgõn tīeli, loptõn Tartu iļīzskūol Õigizt fakultātõ ja kūoḑõn pierrõ iļīzskūolõ jellõn tīedõ Petõrburg immõrgouț kūoḑõs ja Kūoḑõd palāts, pierrõ Rīgõ Lețlizt seļtšõs, vȯnd “Baltijas Vēstnesis”, “Dzimtenes Vēstnesis” ja munt ulzandõkst jūodiji, progresīviz inteligents kõrdõl paņņiji, tǟdizizt kērad autōr iļ Lețmō rovdvaidlizt vȯlmizt ja Krīevõmō prantš, saksā, engliš ja krīevõ kīelkõks.
Kārlis Ulmanis kuolmõndõs vōļikštõksõs ta vȯļ sižālizt ažād ministõr, Parīz arm konferents delegāt, Pūojpandõkskub, 1. ja 2. Saeima deputāt.
Pierrõ 1940. āigast okupātsijt vizzõ võttõd, viedtõd Nõvkub Ītõ ja 1941. āigast 19. detsembõrs Orenburg vizāskuodās mōzõ lasktõd.
Pauls Kalniņš (sindõn 1872. Jālgab aprinks) – Līepõ gimnāzij pierrõ oppõn Moskva Iļīzskūols ilātieudidi ja Tartu iļīzskūols aŗšttieudidi, tämmõn āt mīeldõnõd sotsiālistõd mõtkõd, iļ sīe ta um ajtõd jarā Baltijst, strōdõn iļ asistent Zürich klīniks, saksā sotsiāldemokrātõd āigakēriš kēratõn iļ tsar strōipekspedītsijd Baltijs. 1906. āigasts ta tulāb tāgiž Lețmōlõ, jatkõb aŗštõm, sīel īž āigal jelāb ka pȭrandallizt tīedõ, kēratõs ka ulzandõkstõn, nänt siegās sotsiāldemokrātõd āigakēran “Cīņa”.
Ežmiz mōīlmasuodā irgõs tǟnda mobilizīerõbõd ja ta strōdõb suodāaŗštõks nei Helsinkõs, ku ka Rīgõ fronts.
1918. āigasts īdskubs Fricis Menders, Marģers Skujenieks, Kārlis Ulmanis, Pauls Kalniņšõks ta tīeb vaļmõks ja sōtõb Saksā Reichstagõn rezolūtsij iļ īžpīlijiz Lețmō.
1918.–1920. āigasts ta um Rovnõvkub nõtkõm, 1920.–1922. āigasts – Pūojpandõkskub nõtkõm, 1922. āigastõst – amād nēļa ežmizt Saeimad deputāt ja 1925. āigastõst 1934. āigast sōņõ – Saeima eḑḑimīez.
Saksā okupātsij āigal 1943. āigasts võttõn jaggõ Lețmō Sidāmiz nõvkub pūojtimizõst, 1944. āigasts lǟb Rūotšmōlõ, bet päzūb Austrijõ ja 1945. āigast augusts sǟl kūolõb.
Paul Schiemann (sindõn 1876. Jālgabs, kūolõn 1944.) – Baltijsaksā kubgõn tīeli, oppõn õigiži, istōrijõ ja kērandõkst Berlīns, Marburgs, Minhens, Greifswalds ja Bonnõs, Dr.iur., eņtš āigal “Rigasche Rundschau” ja munt ulzandõkst pǟtuoimiji, Krīevõmō suodāväg pēļinikā Ežmiz mōīl­ masuodā āigal, saksā rīțõlgõnd kritīk pierāst sōtõd ulzõ Berlīnõ kui “letofil ja demokrāt”, bet tulāb tāgiž Rīgõ ja saksā minoritēt jūodiji vȯldsõ um ka Lețmō Rovnõvkub nõtkõm, Lețmō Pūojpandõkskub deputāt ja amād ežmizt Lețmō Saeimad Saksā fraktsij jūodiji, pǟgiņd konstitutsionālizt ja minoritētõd problēmõd seļtiji, 1925.–1935. āigasts Eirōp Rovd kongres prezident azūmnikā Ženēvs, Eirōp Natsionāliz lieppimiz īt pūojtiji ja jūodiji.
Gustavs Zemgals (sindõn 1871. Jālgab aprinks, kūolõn 1939.) – loptõn Moskva iļīzskūol Õigizt fakultātõ, võttõn jaggõ Krīevõmō –Japān suodāst ja 1905. āigast revolūtsijst, āigakērad ja žurnāld tuoimiji, 1917.–1920. āigasts – Rīgõ jālgab jūodiji, 1918.–1920. – Lețmō Rovnõvkub eḑīzmīe ītli.
1918. āigast 18. novembõrs jūodõb Rovnõvkub istāmiz, missõs sōb tieutõd Lețmō Republik, īeb Jānis Čakste azmõl täm uļļizmō misijd āigal, kōd Saeima deputāt, eņtš āigal suodā ja finants ministõr.
1927. āigastõst 1930. āigast sōņõ – Lețmō Republik tuoi Vald prezident.
Alberts Kviesis (sindõn 1881. Jālgab aprinks) – loptõn Tartu Iļīzskūol Õigizt fakultātõ, vōnatõd advokāt ab ja vōnatõd advokāt Jālgabs (1907– 1915), Jālgab Lețlizt īt eḑīzmīe ītli ja eḑīzmīe kūožtǟtiji, Rovnõvkub nõtkõm, Pūojpandõkskub deputāt, Kūoḑõd palāt eḑḑimīez, 1., 2. ja 3. Saeima deputāt (1922–1930), Saeima eḑīzmīe ītli (1926–1928), sižālizt ažād ministõr (1921–1923).
Sīel īž āigal ta um muzīk rištīng, īž īdskubs pūogaks tīeb muzīkõ ja um ikš letļizt ōpera kõrdõl paņņijižist, Lețmō Natsionāliz ōpera jūod ja direktsij nõtkõmišt, ka aktīvi 7. ja 8. Iļamnizt loulpivād protektōr.
1930. āigastõst 1936. āigast sōņõ – Lețmō Republik kuolmõz Vald prezident, 1936.–1940. āigastõs – vōnatõd advokāt Rīgõs, saksā okupātsij āigal – setmiņ õigiztdīenastiš.
Kūolõb 1944. āigast augusts saksā kuoig pǟl, jedmõl lēmizt Saksāmōlõ.
Kārlis Ulmanis (sindõn 1877. Jālgab aprinks) – indõ täuž kubgõnd, polītili, vald tīeli, rovkuodāndiji.
19 āigast vannit vȯldsõ lǟnd Mōgõr­ preišmōlõ, laz oppõ sēmḑakuodāndimizt, siz oppõn Zürich Politehniliz institūt Mōarīņtimiz fakultāts (1902–1903), Leipzig iļīzskūol Mōarīņtimiz fakultāts (1903–05), loptõn Nebraska iļīzskūol Mōarīņtimiz fakultāt AĪV­s, Lincolns (1909).
1902. āigasts ja obbõm pand kõrdõl ežmiži sēmḑa­ kuodāndimiz kursidi Lețmōl.
1905. āigast revolūtsij āigal võttõd vizzõ ja sōtõd Pleskava vizzõkuoddõ, 1906. āigastõst jellõn emigrātsijs Saksāmōl ja AĪV­s.
1917. āigast aprīls vēļtõd Vidūmō guberņ komisār azūmnikāks, Rovnõvkub nõtkõm (1918–1920), Pūojpandõkskub deputāt (1920–1922), amād nēļa ežmizt Saeimad deputāt (1922–1934), nēļa kõrdõ uļļiztažād ministõr, ikškõrd – prațțimiz ministõr, kakš kõrdõ – mōarīņtimiz ministõr, ikškõrd – suodāministõr, seis kõrdõ – Ministõrd prezident. Ta um 1934. āi­ gast 15. maij vald kīerimiz jūodiji. Vald kīerimi pidāb vizzõ Pūojpandõks ja Saeima tīedõ, mis lūomiz pierāst ta um andõn jennõ mõtkīdi ja arrimiži, 1936. āigast 11. aprīls ta võtāb eņtš pǟl Vald prezident tīetõbidi, mis tǟtab 1940. āigast 21. jūlij sōņõ, ka Nõvkub Īt armijõn ja okupātsij suodāväggõn sizzõl tuldsõ.
1940. āigast 22. jūlijs sōb viedtõd Pūojkaukāzõ, 1941. āigast 5. jūlijs – vizzõ võttõd, sōtõd jeddõpēḑõn, 1942. āigast 20. septembõrs – riek pǟl kūolõn Krasnovodsk (ni Turkmenbašī) vizāskuodās, kālma kūož äb ūo tieudtõb.
Se rištīng, kīen jelāmizõs amā kuordi vȯļ Lețmō vald, um īndatõd väggi īžkiz vīțõ.
Silmõpāistaji lețlizt istōrij tuņšliji (ja täm krītili biogrāf) Edgars Dunsdorfs kītõb: “Um lǟlam mõtlõ, ku mingi mū võiks vȱlda Lețmō ežmi Ministõrd prezident.
Äb ūo kōdštõmõst, ku set võimizt pierrõ vaņtlõs, lețlizt ūd inteligents siegās vȯļt pǟgiņd, kis võikst võinõd sīe amāt täutõ.
Sīegid mitīdõn iz ūo tārpalizt julgitõ, laz võttõ vizzõ nodāļi; Ulmanisõn seļļi julgit vȯļ.” Sīejūs – amād tīe āigastõd.
Valērija Seile (sindõn 1891. Rēzekne aprinks, kūolõn 1970.) – tǟdõl­ pandõb pedagōg, Latgalmō kubgõn tīeli, loptõn Petrograd Bezstužev Kuordimizt naizt kursõd Filolōgij ja istōrij fakultātõ (1916), opātiji Rēzeknes ja Rīgõs, Latgalmō lețlizt kongres kubbõsǟdiji, Lețmō Rovnõvkub nõtkõm, Pūojpandõkskub deputāt (ikš kūdõst naizõst), pitkāāigali Daugavpils opātijizt institūt direktōr (1920–1940), opātijiz ja skūolnikād pierāst mõttõltõd skūolrōntõd autōr.
Francis Kemps (sindõn 1876. Rēzekne aprinks) – ikš amā tǟdzižist Latgalmō ežmiz virgimizāiga (1904–1917) irgtijižist ja jūodijižist, natsionāliz eņtštundimiz lūojižist, kis mäd mȯistõkst sistēms ja kīels vizāstõb sõnād inflantieši, vitebskieši ja munt azmõl seļļiži sõņḑi nemē Latgale ja latgalieši, ilmõ midā mēg äb võim mõtlõ iļ lețlizt.
Nēļa kursõ oppõn Petõrburg Katūoļ vamliz seminārs, lǟb sīest jarā, pidāb vastõ konkursõn, opūb ja silmõ pāistajiz diplōmõks Petõrburg Tsivilinženīer institūts sōb inženīer–arhitekt amātõ.
Student āigal kubbõ kuoŗdõd rubīļd jedst īrgõb ulzõ andõ ežmiz latgald āigakēra “Gaisma”, ežmiz latgald žurnālõ ja setmiņ mūḑi ulzandõkši.
Jõvā āigakēra sizzõljūodõb kēras (27.11.1905.) ta indkõks kutsūb:
“Veļīd – lețlizt! (..) Um āiga ka mäddõn, lețliztõn, mōzõ eitõ mustīdi sulliz ōriņi, astõ munt rovd rindõ ja kītõ: ma um lețli, īti munt rovdkõks, ma um rištīng, īti vabā rištīngõks!”
Nemē rezerv pēļinikā taplõn Galītsij fronts, sōnd šōvidi, sōnd Krīevõmō vald ordenidi, strōdõn suodāeitimiz resōrs.
Tāgiž tund Latgalmōlõ, astõn ilzõ Latgalmō kultūrnatsionāliz autonomij pūolst.
Ku Lețmō natsionāli armij võtīz Rēzekne jālgabõ, ta sōb Rēzekne jālgab jūodijizõks, īdskubs kāima Francis Trasunsõks lūob Latgalmō demokrātõd partij (1924), sōb vēļtõd Pūojpandõkskubbõ ja 1. Saeimõ, sōb kutstõd ūd vald ītimizministõr ītlizõks, sīe pierrõ – ministrij pǟinspektorõks.
Eņtš sudmaļis Ludza ležgõl loptāb eņtš sidām tīe – rōntõ “Latgalmō sōtõkst” (1937).
Nõvkub vald 1949. āigasts siedā strōdijizt, eņtš mōdõ tõvāstiz ārmastijizt rištīngtõ sōtõb Sibīrijõ, Tomsk immõrgouțõ.
Tämmõn um vȯņ īedõ īdõ latgald kolonistõd killõ, kolhozõs “Latgolija”, ka sōdõ vannõ sounõ.
Bet 1952. āigast sigžõl täm mōjpāika palāb ja sīe jelānikā kūolõb.
Juris Pabērzs (sindõn 1891. Daugavpils aprinks, kūolõn 1961.) – jurist ja kēratiji, oppõn Petrograd iļīzskūol Õigizt fakultāts (1912–1917), armkūoḑkāndaji Daugavpils aprinks (1917–1918), Daugavpils immõrgouț kūoḑ eḑīzmīe azūmnikā (1934–1940), ka Pūojpandõkskub (1920–1922), setmiņ Saeimad (1928–1934) deputāt, ministõr Latgalmō ažīs, kuolm kõrdõ justīts ministõr, sotsiālministõr, setmiņ amātiš Lețmō NSR āigal.
Oto Nonācs (sindõn 1880. Madona aprinks, kūolõn 1942.) – pierrõ Valka opātijizt seminār loptāmizt loptõn Rīgõ Politehniliz institūt Kōpikšimiz jaggõ, Cand. rer. merc., vȯnd aktīvi polītli āigakēranikā, mōarīņtijizt ja agrārizt problēmd tundiji, āigakēra “Latvija” (1905–1914), “Latvijas Vestnesis” (1925) ja munt ulzandõkst tuoimiji ja kēratiji, vēļtõd Lețmō Rovnõkubbõ, Pūojpandõkskubbõ, 1. ja 2. Saeimõ, bet tiggõn Kārlis Ulmanis autoritārizt vōļikštõkst, mis 1934. āigast 15. maij pidīz vizzõ ka täm lūodõd Pūojpandõks.
Fricis Menders (sindõn 1885. Rīgõs) – oppõn rovkuodāndimizt ja õigiži Vīn iļīzskūols (1907–1911) ja Bern iļīzskūols (1911–1912), Brisel Sot­ siolōgij institūts (1913), Dr.iur., aktīvi 1905. āigast revolūtsij jaggõvõtāji, sotsiāl­ demokrātõd jūodiji, vizzõ võttõd ja ulzõ sōtõd Sibīrijõ Jeņisej guberņõ, sǟld urgõn, tund tāgiž Lețmōlõ. Ta um vȯnd Rovnõvkub nõtkõm, Pūojpandõkskub ja amād neļā ežmizt Saeimad deputāt Uļļiztažād ja Õigizt komisijs.
Saksā okupātsij āigal võtāb jaggõ Lețmō Sidāmiznõvkubst, pierrõ suoddõ tǟtab setmiņ õigiztamātidi, kuņtš 1948. āigasts tegīž sōb vizzõ võttõd ja sōtõd Mordovijõ, kūolõn 1971. āigasts Rīgõs.
Kārlis Dišlers (sindõn 1878. Kuldīga aprinks) – silmõpāistaji lețlizt valdõigizt tuņšliji, ikš Lețmō valdõigist tieud lūojižist.
Oppõn ja loptõn Petõrburg iļīzskūol Õigizt fakultātõ, silmõ pāistajiz vīțõ kaitsõn tuņšlimiz “Administratīvi justītsij Prantšmōl ja Saksāmōl”, pierrõ jettõd fakultāt vald õigizt katedrõ, laz jellõ akadēmlizt tīedõ.
1917.–1920. āigasts – vald õigizt dotsent Omsk Politehniliz institūt Kuodāndimiz jags.
1920. āigasts kuntstõd tāgiž Lețmōlõ, kus ta sōb 1919. āigast 28. septembõrs vāldiž tīedõd Lețmō Iļīzskūol Rovkuodāndimiz ja õigizt fakultāt opātijizõks – īrgandõksõs dotsentõks administratīvizt õigižis, jo obbõ ka vald õigižis, kaitsõb Dr.iur. grādõ, sōb vēļtõd profesōrõks ja fakultāt dekānõks, sōb vēļtõd 2. Saeima deputātõks ja tǟtab sīes Opātõks komisij eḑīzmīe tīetõbidi.
Jo obbõ kil kōļõb õigizt pūolst pūojtõ ka Kārlis Ulmanis 1934. āigast maij valdkīerimiz.
1941. āigasts tǟnda sōtõbõd Kīevõmōlõ, Krasnojarskõ.
Sǟl ta strōdõb nei tehnikum īevakțõks, ku ka opātijiz azūmnikāks, tulāb tāgiž Lețmōlõ, 1949. āigasts sōb sōtõd tāgiž Sibīrijõ, 1954. āigast sigžõl sǟl ka kūolõb ...  Laigā ja tõvā um Kārlis Dišlers nemē jurist ja rištīng sīlmadnäg: ta jelāb tīedõ nei āigakēriš “Tieslietu Ministrijas Vēstnesis”, “Darba tiesības”, “Tautas tiesības”, “Valsts Darbinieks”, “Jurists”, “Skaidrība”, kui ka populārlimiz āigakēras “Jaunākās Ziņas”, kēratõb lūoltõkši ja lītiži nīžidi, tulkõb lețlizt kēratīed krīevõ kīelkõks.
Kēratõn setmiņ pūojpandõb kerrõ: “Englišmō parlament istōrij”, “Demokrātliz vald sällõm allizt”, “Lețmō vald vōļikšimiz orgānd ja nänt funktsijd” ja munt.
Ta pivāstõb amā ratsionālizt ja paŗīmtõ Lețmō vald sällõm eitõks pierāst, patriōt ja profesionāliz tīeliz sieldõmõks vald kim āigast jubilejs – 1928. āigasts – īndatõs tīedõd tīedõ nei:
“...Lețmō rovz um mȯistõn lūodõ, kazāntõ ja kaitsõ eņtš demokrātliz pūojpandõks, ja võim vȱlda vizād, ku rovz mūoštab siedā ka jeddõpēḑõn – Lețmō Republik tulbizt āigastkimdõd ja āigastsadād āigal.”
Äb või midāgõst vastõ kītõ sīen, ku Lețmō pūojpandõks lūoi lețlizt kuordimi inteligents, rikkõd kultūrõks rovst.
Nänt siegās – mäd sūrd vaimtīelizt, Lețmō valdit idej jūodijizt pitkād āigastõd āigal: Rainis ja Aspazija, Kārlis Skalbe, Francis Trasuns, Andrejs Kurcijs ja pǟgiņd munt.
Rainis – Jānis Pliekšāns (sindõn 1865., Jēkabpils aprinks) – amā kuordimiz prūov lețlizt vaimtīeli, loptõn Petõrburg iļīzskūol Õigizt fakultāt (1888), vȯnd setmiņ kūožis advokāt ja notār, võttõn jaggõ lețlizt inteligentõd likkimizõst “Ūž õvā” āigastsadā lopāndõksõs, vizzõ võttõd, sōtõd jelām Pūojkrīevõmōlõ (1899–1903), ikš 1905. āigast revolūtsij uktājižist, īdskubs naiz Aspazijõks (1897. āigastõst) lǟnd trimdõ (1905–1920) Šveitsõ, amā igā uņštõn iļ Lețmō valdit ja rov vaimliz kāzāntimiz, opātõks, demokrātlizt irgtimizt, väzzõmõt kēratõn kēridi Šveits ja Saksāmō āigakēriš iļ Lețmō ja lețlizt, andõn silmõpāistajiz panmiz lețlizt simboliz lūol ja dramaturgij suggimizõ, 1919. āigasts sūr rīemõks tēriņtõb lețlizt vald pūojtimiz: “Tēriņš, vabā Lețmō!” Mȯlmõd Aspazijaks 1920. āigasts neku tībõd pǟl tulbõd tāgiž Rīgõ ja sōbõd vēļtõd Pūojpandõkskubbõ ja Saeimõ. Rainis sōb Daile teātõr direktōrõks (1920–1921), Natsionāliz teātõr direktōrõks (1921– 1925), opātõksministrõks (1926–1928).
Tǟnda panbõd jeddõ Nobela literatūr prēmijõn.
Rainist sob jeddõ pandõd, bet ta äb sō Pūojpandõkskub eḑīzmīekõks. Tieutõb jags ta pietūb kubgõns, midā lōgstõbõd politlizt partijd.
Kūolõb mõțmõt, ku Jūrmalas 1929. āigasts īeb pīlõm täm sidām.
Aspazija – Elza Pliekšāne (Rozenberga) (sindõn 1865. Jālgab aprinks) – ežmi sūŗ lețlizt naizlūoltiji ja dramaturg, temperamenti jaggõvõtāji “Ūž õvā” likkimizõst, kīen jelāmiz kredo amā õldzistiz um nǟdõb ežmiz lețlizt romantliz drāma “Vaidelote” vegīznaiz: “Ma touvõ kīela um / ja gilḑžtõb tōvazt!”.
1895. āigast sigžõ ta tōb astõ Zürich iļīzskūol Aŗšttieud fakultātõ, bet tīerat äb ūo killõld jõvā. 1896. āigastõst ta um Rainis igā kūoralkēji nei ulzõ sōtimiz, ku ka arm aigāl.
1920. āigast kievād Zürichõst leb Varšavõ ja Daugavpilsõ mȯlmõd lūoltijiz, kīenta tēriņtõbõd rov manifestātsijd, 10. aprīls tulbõd tāgiž Rīgõ. 
Ja nädīļ pierrõ nēḑi vēļtõb Pūojpandõkskub deputātõdõks.
Siedā, kui lūoltijiztõn um lǟnd Pūojpandõkskubs, õldzistiz, laz kil subjektīviz vīțõ nägțõb ikš mū deputāt, partij nõtkõm Fēlikss Cielēns, kēratõs iļ Rainis äbvizād orator võimizt katedõr pǟl, ja Aspazija, kis kil um rõkāndõn set mūndakõrd, bet kīen ēļ “vȯļ kildzi ja sieldi, kēļ jūokšiz ilmõ pīkstõmõt; rõk vȯļ ilmõ sentimentālizt tūoņõ, äb mingiži kuņštvīțliži, lirika vīțliži knaššõmidi.
Ta rõkāndiz nemē tuodli võiksliji ja iz uid irōnijõks andõ pids tabārt vastūksnikādõn...”.
Tīerit problēmõd ja depresijd pīņdõd kēranikā lekš ikšiggiņ mūzõ ilmõ Rīgõs 1943. āigast lopāndõksõs.
Andrejs Kurcijs – K u r š i n s k i s (sindõn 1884. Aizpute aprinks, kūolõn 1959.) – kēranikā, kubgõn tīeli, oppõn Rīgõ Politehniliz institūts kōpikšimiztieutidi, Saksāmōl Jena iļīzskūols – filozofij ja meditsīnõ, sōnd Dr.med. grādõ, pierrõ loptõn Kazaņ iļīzskūol Aŗšttieud fakultātõ (1913) ja täutõn eņtš opātõks filozofij ja kuņtš arāl Berlīns.
Võttõn jaggõ pȭrandalližist sotsiālistizt organizātsijšti, võttõn jaggõ 1905. āigast revolūtsijst, sōnd Lețmō īžsǟdimizīt eḑīzmīekõks (1918), vēļtõd Rovnõkubbõ, Pūojpandõks­ kubbõ, Saeimõ.
Setmiņ tämpizt lūoltimizvīț ja ka prōza rōntõd autōr. Pierrõ suoddõ vald eitõkst pīņdõd, vizzõ võttõd, ulzõ sōtõd (1949).
Francis Trasuns (sindõn 1864. Rēzekne aprinks) – päp, sieldõm tūoji, kubgõn tīeli – oppõn Petõrburg Katūoļ vaimliz seminārs, loptõn Petõrburg Vaimliz akadēmij, eņtš ilā pierrõ opozitsionār. Vald um tǟnda vȯtšõn, rebțõn, vizzõ võttõn ja eitlõn pids lōtidi Daugavpilsõs, Rīgõs, Pētõrburgs, Rēzeknes, Narvas, Novgorods, Rēviļs, Gatšinas. Jaggõ võtāmiz pierāst latgald virgimizlikkimizõs ta um urgtõd Vladimirõ, kust ta tulāb tāgiž Petõrburg seminārõ opātijiz ja profesōrõks (1902).
Vēļtõd Krīevõmō 1. Vald dūomõ, võtāb jaggõ Latgalmō lețlizt kongres kõrdõl panmizõst (1917. aprīl– maij), eņtš sūr autoritētõks tiggõn Latgalmō jarālēmiz Vitebsk guberņõst ja ūdpǟl ītimiz mū Lețmōkõks.
Rainis kēratõb: “Francis Trasuns vȯļ ežmi latgal, kis vȯtšīz ja līediz riek mȯistamiz jūr kōd jarā jagdõd mäd rov jagūd vaisõ.” Vald prezident Jānis Čakste täm jarālēmiz āigal 1926. āigast aprīls kītõb: “Francis Trasuns paņ mäd Lețmō gerbon sizzõl kuolmõndtõ tǟdtõ – Latgalmōdõ.” ... Seļļi vȯļ se latgal – Latgalmō Āigaliz mōnõvkub eḑḑimīez (1917–1918), Lețmō Rovnõvkub nõtkõm, Pūojpandõkskub, 1. ja 2. Saeima deputāt.
Kārlis Skalbe (sindõn 1879. Cēsis aprinks) – rovopātiji, ārmastõd kēranikā, kubgõn tīeli, võttõn jaggõ 1905. āigast revolūtsij suggimižist, jõvā siz astõn ilzõ īžpīlijiz Lețmō jedst, vȯnd pīkstõd lǟdõ uļļiztmōži – īrgandõksõs Šveitsõ, obbõm Sūomõmōlõ, Norvēgijõ.
Pierrõ tulāb tāgiž izāmōlõ, jatkõb vȯlmõ aktīvi, amā jemīņ jelāb kēranikā ja āigakēranikā tīedõ, ikš sūr āigakēra “Latvijas Vēstnesis” (19.07.1920.–15.12.1925.) lūoji­ žist ja ežmižist tuoimijižist, jūodõb Lețmō Kēranikād ja āigakēranikād amātītõ.
Lețmō vald pierāst tǟdzizt āigastõd āigal ta um Rovnõvkub nõtkõm, Pūojpandõkskub ja ežmizt nēļa Saeimad deputāt.
1944. āigast sigžõl tämmõn um jetāmõst eņtš kūod ja lǟmõst iļ mīer Vāldamier tuoiz randõ – Rūotšmōlõ, kus 1945. āigast kievād ta Stokholms ka kūolõb.
...Nei ne, ku ka pǟgiņd munt (kītõmõt, ku amād 152) Pūojpandõkskub deputātõ teitõ vaļmõks ja võtīzt vastõ Lețmō Republik amā tǟdziz pandõks – pūojpandõks...
Sīel āigal Rīgõs lieppõbõd kubbõ iļ Lețmō–Krīevõmō Armlieppimiz ja lopūb Vabām võikslimi (11.08.1920), võtābõd vastõ tǟdziz Agrāriz reform pandõks (jagūd pierrõ, 16.09.1920.–02.05.1922.), Bulduris sugūb Lețmō, Leišmō, Ēstimō, Puoļmō, Sūomõmō (jaggõ võtābõd ka Ukraina ja Vāldakrīevõmō jednikād) konferents iļ Baltij Antant pūojtimiz (06.08.1920.– 06.09.1920.), sugūb rovluggimi, mis nägțõn Lețmōl 1,6 miljōnõ jelānikkõ, Antant valdõd tapārtõbõd Lețmō Republik de iure (26.01.1921.), Lețmō sōb Rovd Īt nõtkõmõks (22.09.1921.), lūob eņtš rōdõ (03.08.1922.: 1 lat – 0,2903226 grammõ pūdõzt kūlda), suggõbõd 1. Saeima vēļtimizt (07.– 08.10.1922.), tulāb joudõ Lețmō Republik Pūojpandõks, ežmiz istāmiz pǟl tulāb kubbõ 1. Saeima (07.11.1922.), sōb vēļtõd Lețmō Republik ežmi Vald prezident Jānis Čakste (14.11.1922.).
Jānis Čakste, Pūojpandõkskub tīedõ loptõs, kītõb: “..Mēg ūomõ eņtš tīedõ loptõnd.
Iļ mäd tīe jõvāmtõ mēg īž äb võim arrõ, laz rovz arrõb iļ sīe ja tulbizt kazāmõd.
(..) Lețmō rov ežmizt pandõkspierrizt jednikād ātõ nägțõnd, ku ne sȭitabõd jellõ parlamentārizt tīedõ, ja se tīe äb ūo ilmõ tulmiži.
Lețmō vald idej, mūoštami iļ Lețmō vald vajāglit um vizāstõn rov siegās višīstiz.
Ma mõtlõb, ku mēg äb līedam pāldiž mitīdtõ, kis vȯlks sīe Lețmō vald idej vastõ.
Ūž Lețmō, mis eitimiz jūs mēg ūomõ jellõn kakš ja pūol āigastõ, kazāb, rabūb ēdrõmidi ja ōļaztõb mäd tulbizt kazāmd pierāst.”
Bet 1922. āigast 7. novembõrs, sūrkabāld salūtõn killõs ja ežmiz Saeima vāldiž tīedsõ, Jānis Čakste īndab tīedõd tīedõ vel jemīņ istōriliz vīțõ: “Kūoḑõn sīes irgs Lețmō valds tulāb joudõ Lețmō ūž vald Pūojpandõks.
Se ūž Pūojpandõks tūob Lețmōlõ ūd sällõm, se lūob īd jag ūži vōļikšimiz orgānidi ja jo višīstiz sǟdõb nei vȯnnõd, ku ka ūd orgānd pierāst nänt tīetõbidi.
Sīest irgst se ūž Pūojpandõks līb se alīz, mis pǟl vald eitõkst ja vōļikštõks pärsõnd võibõd jellõ jo paŗīmiz ja täudliztiz vīțõ, äb ku sīeks um vȯnd võimiži jedmõl.
Mēg amād lūotõm, ja amād līm vizād, ku se ūž Pūojpandõks äbțõb mäddõn lopāndõks sōņõ pūojtõ Lețmōl pandõksit ja õiglit ja sīekõks ka rov jõvvõ vȯlmizt ja kõrdõ.
Laz se ūž vald Pūojpandõks tīegõ Lețmōdõ vȯndzizõks ja veggizõks!”
Nänt iļ Lețmō vald mõtk vizād vȯnnõd rovst panmi um ni īend stenogrammiž ja Pūojpandõks tekstõ nemē tõurõz pierāndõks mäddõn.
Se um alīz demokrātliz, aigdõd, harmōniliz vald jelāmizõn ja sīe kuodānikād jelāmizõn.
Oskars Gerts, āigakēra “Latvijas Vēstnesis” pǟtuoimiji Summa cum pietāte! (Amā tõvā ovstimizõks – lat.)
